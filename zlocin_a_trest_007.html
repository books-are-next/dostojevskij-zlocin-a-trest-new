<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="2">
    <meta name="apple-mobile-web-app-capable" content="yes">
    <title>2</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./zlocin_a_trest_006.html">
    <link rel="next" href="./zlocin_a_trest_008.html">
    <meta name="nb-order" content="3">
    <link rel="self" href="zlocin_a_trest_007.html">
    <meta name="nb-identifier" content="dostojevskij-zlocin-a-trest-03c7f61">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="5656" data-nb-chars="33910">
    <nav role="doc-toc">
      <ul class="plain section">
        <li><a href="zlocin_a_trest_005.html">ČÁST PRVNÍ</a>
          <ul>
            <li><a href="zlocin_a_trest_006.html">1</a></li>
            <li><a href="zlocin_a_trest_007.html">2</a></li>
            <li><a href="zlocin_a_trest_008.html">3</a></li>
            <li><a href="zlocin_a_trest_009.html">4</a></li>
            <li><a href="zlocin_a_trest_010.html">5</a></li>
            <li><a href="zlocin_a_trest_011.html">6</a></li>
            <li><a href="zlocin_a_trest_012.html">7</a></li>
          </ul>
        </li>
        <li><a href="zlocin_a_trest_013.html">ČÁST DRUHÁ</a>
          <ul>
            <li><a href="zlocin_a_trest_014.html">1</a></li>
            <li><a href="zlocin_a_trest_015.html">2</a></li>
            <li><a href="zlocin_a_trest_016.html">3</a></li>
            <li><a href="zlocin_a_trest_017.html">4</a></li>
            <li><a href="zlocin_a_trest_018.html">5</a></li>
            <li><a href="zlocin_a_trest_019.html">6</a></li>
            <li><a href="zlocin_a_trest_020.html">7</a></li>
          </ul>
        </li>
        <li><a href="zlocin_a_trest_021.html">ČÁST TŘETÍ</a>
          <ul>
            <li><a href="zlocin_a_trest_022.html">1</a></li>
            <li><a href="zlocin_a_trest_023.html">2</a></li>
            <li><a href="zlocin_a_trest_024.html">3</a></li>
            <li><a href="zlocin_a_trest_025.html">4</a></li>
            <li><a href="zlocin_a_trest_026.html">5</a></li>
            <li><a href="zlocin_a_trest_027.html">6</a></li>
          </ul>
        </li>
        <li><a href="zlocin_a_trest_028.html">ČÁST ČTVRTÁ</a>
          <ul>
            <li><a href="zlocin_a_trest_029.html">1</a></li>
            <li><a href="zlocin_a_trest_030.html">2</a></li>
            <li><a href="zlocin_a_trest_031.html">3</a></li>
            <li><a href="zlocin_a_trest_032.html">4</a></li>
            <li><a href="zlocin_a_trest_033.html">5</a></li>
            <li><a href="zlocin_a_trest_034.html">6</a></li>
          </ul>
        </li>
        <li><a href="zlocin_a_trest_035.html">ČÁST PÁTÁ</a>
          <ul>
            <li><a href="zlocin_a_trest_036.html">1</a></li>
            <li><a href="zlocin_a_trest_037.html">2</a></li>
            <li><a href="zlocin_a_trest_038.html">3</a></li>
            <li><a href="zlocin_a_trest_039.html">4</a></li>
            <li><a href="zlocin_a_trest_040.html">5</a></li>
          </ul>
        </li>
        <li><a href="zlocin_a_trest_041.html">ČÁST ŠESTÁ</a>
          <ul>
            <li><a href="zlocin_a_trest_042.html">1</a></li>
            <li><a href="zlocin_a_trest_043.html">2</a></li>
            <li><a href="zlocin_a_trest_044.html">3</a></li>
            <li><a href="zlocin_a_trest_045.html">4</a></li>
            <li><a href="zlocin_a_trest_046.html">5</a></li>
            <li><a href="zlocin_a_trest_047.html">6</a></li>
            <li><a href="zlocin_a_trest_048.html">7</a></li>
            <li><a href="zlocin_a_trest_049.html">8</a></li>
          </ul>
        </li>
        <li><a href="zlocin_a_trest_050.html">EPILOG</a>
          <ul>
            <li><a href="zlocin_a_trest_051.html">1</a></li>
            <li><a href="zlocin_a_trest_052.html">2</a></li>
          </ul>
        </li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zlocin_a_trest_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">2</span></h1>
        <section>
          <p class="chunk" data-nb-ref-number="2" data-nb-words="66" data-nb-chars="403"><span class="idea" data-nb-ref-number="2" id="idea2" data-nb-words="66" data-nb-chars="403">Raskolnikovovi byl dav cizí, a&nbsp;jak už&nbsp;řečeno, zvlášť v&nbsp;poslední době se&nbsp;stranil společnosti vůbec. Teď ho&nbsp;však najednou začala přitahovat. V&nbsp;jeho nitru zrálo cosi nového a&nbsp;zároveň sílila touha po&nbsp;lidech. Celý měsíc zoufalého tesknění a&nbsp;pochmurného rozjitření ho&nbsp;tak ubil, že&nbsp;zatoužil aspoň na&nbsp;chvilku dýchat jiný vzduch, ať&nbsp;kdekoliv, a&nbsp;tak přes všechnu okolní nečistotu mu&nbsp;bylo v&nbsp;pivnici velmi příjemně.</span></p>
          <p class="chunk" data-nb-ref-number="3" data-nb-words="105" data-nb-chars="650"><span class="idea" data-nb-ref-number="3" id="idea3" data-nb-words="105" data-nb-chars="650">Majitel podniku byl kdesi vedle, ale co&nbsp;chvíli přibíhal do&nbsp;hlavní místnosti odněkud po&nbsp;schůdcích, na&nbsp;nichž se&nbsp;vždy nejdříve objevily jeho švihácké namaštěné holínky s&nbsp;velkými červenými přehyby. Na&nbsp;sobě měl jen košili a&nbsp;strašlivě usmolenou černou atlasovou vestu, byl bez kravaty a&nbsp;celá tvář se&nbsp;mu&nbsp;leskla jako naolejovaný zámek. Za&nbsp;výčepním pultem stál asi čtrnáctiletý chlapec a&nbsp;další, ještě mladší hoch obsluhoval hosty. Byly nabízeny nakrájené okurky, černé suchary a&nbsp;rybí řízky a&nbsp;všecko to&nbsp;odporně zavánělo. Pro dusno nebylo uvnitř skoro k&nbsp;vydržení a&nbsp;všechno bylo tak načichlé kořalkou, že&nbsp;jen z&nbsp;toho vzduchu mohl být člověk v&nbsp;pěti minutách opilý.</span></p>
          <p class="chunk" data-nb-ref-number="4" data-nb-words="275" data-nb-chars="1732"><span class="idea" data-nb-ref-number="4" id="idea4" data-nb-words="275" data-nb-chars="1732">Někdy se&nbsp;setkáme třeba s&nbsp;docela neznámým člověkem, který nás zaujme na&nbsp;první pohled, zčistajasna a&nbsp;nenadále, dřív než s&nbsp;ním vyměníme jediné slovo. Přesně takový dojem udělal na&nbsp;Raskolnikova onen host, který seděl v&nbsp;ústraní a&nbsp;připomínal úředníka na&nbsp;penzi. Mladík si&nbsp;ten první dojem později víckrát připomněl, a&nbsp;dokonce v&nbsp;něm viděl předtuchu. Neustále po&nbsp;úředníkovi pokukoval, nakonec i&nbsp;proto, že&nbsp;ten z&nbsp;něho také nespouštěl oči a&nbsp;že bylo vidět, jak má&nbsp;tisíc chutí dát se&nbsp;do&nbsp;řeči. Naproti tomu na&nbsp;ostatní hosty v&nbsp;pivnici, včetně majitele, hleděl úředník jaksi bez zájmu a&nbsp;přímo znuděně, s&nbsp;trochou povýšené přezíravosti jako na&nbsp;lidi nižšího postavení i&nbsp;vzdělání, s&nbsp;nimiž si&nbsp;nemá co&nbsp;říct. Bylo mu&nbsp;jistě přes padesát, byl střední postavy a&nbsp;silné konstrukce, prošedivělý a&nbsp;hodně už&nbsp;olysalý, měl žlutou, od&nbsp;silného pití odulou tvář s&nbsp;napuchlými víčky, pod nimiž svítila z&nbsp;uzoučkých štěrbinek maličká, leč živá zarudlá očka. Ale jedno na&nbsp;něm zaráželo&nbsp;– to, že&nbsp;z&nbsp;jeho pohledu vyzařovalo dokonce jakési vytržení, že&nbsp;prozrazoval nepochybnou soudnost a&nbsp;rozvážnost, ačkoliv v&nbsp;něm zároveň probleskovalo i&nbsp;cosi nepříčetného. Na&nbsp;sobě měl starý, úplně rozedraný černý frak s&nbsp;utrhanými knoflíky. Jen jediný ještě jakžtakž držel a&nbsp;ten si&nbsp;host také zapínal, zřejmě nechtěl přestupovat společenská pravidla. Pod nankinovou vestou vyčuhovala náprsenka, strašně pomačkaná, ušpiněná a&nbsp;pobryndaná. Holil se&nbsp;po&nbsp;úřednicku, naposled už&nbsp;dávno, takže mu&nbsp;na&nbsp;lících vyráželo husté šedivé strnisko. I&nbsp;v&nbsp;jeho pohybech skutečně bylo něco úřednicky solidního. Byl však celý nervózní, cuchal si&nbsp;vlasy, občas si&nbsp;trudnomyslně oběma rukama svíral hlavu, opíraje se&nbsp;prošoupanými lokty o&nbsp;politý lepkavý stůl. Konečně se&nbsp;podíval na&nbsp;Raskolnikova přímo a&nbsp;začal hlasitě a&nbsp;úporně:</span></p>
          <p class="chunk" data-nb-ref-number="5" data-nb-words="58" data-nb-chars="388"><span class="idea" data-nb-ref-number="5" id="idea5" data-nb-words="58" data-nb-chars="388">„Jistěže mi&nbsp;nebudete mít za&nbsp;zlé, velevážený pane, jestliže vás ve&nbsp;vší počestnosti oslovím. Neboť ačkoliv jste zevnějšku neokázalého, jako zkušený člověk ve&nbsp;vás poznávám muže vzdělaného a&nbsp;sklence nepřivyklého. Pokud jde o&nbsp;mne, já&nbsp;odevždy ctil vzdělanost spojenou s&nbsp;ryzím srdcem, a&nbsp;mimoto jsem titulární rada. Marmeladov je&nbsp;moje jméno, titulární rada. Když dovolíte otázečku: také úředník?“</span></p>
          <p class="chunk" data-nb-ref-number="6" data-nb-words="54" data-nb-chars="353"><span class="idea" data-nb-ref-number="6" id="idea6" data-nb-words="54" data-nb-chars="353">„Ne, student…,“ odtušil mladík, udivený jak zvláštním, šroubovaným způsobem řeči, tak tím, že&nbsp;byl přímo a&nbsp;bez okolků osloven. Přestože ještě před chvílí na&nbsp;okamžik zatoužil po&nbsp;jakémkoli styku s&nbsp;lidmi, jakmile měl sám odpovědět, náhle znovu pocítil dřívější nepříjemný a&nbsp;podrážděný odpor ke&nbsp;každé cizí osobě, která se&nbsp;mu&nbsp;přiblížila nebo chtěla přiblížit.</span></p>
          <p class="chunk" data-nb-ref-number="7" data-nb-words="80" data-nb-chars="489"><span class="idea" data-nb-ref-number="7" id="idea7" data-nb-words="80" data-nb-chars="489">„Tak tedy student, anebo studovaný člověk!“ zajásal úředník. „Hned jsem to&nbsp;poznal! Zkušenost, velevážený pane, dlouholetá zkušenost!“ A&nbsp;pochvalně si&nbsp;zaťukal na&nbsp;čelo. „Buď jste studoval, nebo jste přičichl k&nbsp;vědě! Dovolte, prosím…“ Zvedl se&nbsp;a&nbsp;zavrávoral, vzal láhev a&nbsp;sklenku a&nbsp;přisedl si&nbsp;trochu šikmo naproti mladíkovi. Měl v&nbsp;hlavě, ale hovořil plynně a&nbsp;hbitě, jen tu&nbsp;a&nbsp;tam se&nbsp;pletl a&nbsp;zakoktával. Na&nbsp;Raskolnikova se&nbsp;přisál se&nbsp;zvláštní dychtivostí, jako by&nbsp;i&nbsp;on nebyl měsíc s&nbsp;nikým hovořil.</span></p>
          <p class="chunk" data-nb-ref-number="8" data-nb-words="120" data-nb-chars="734"><span class="idea" data-nb-ref-number="8" id="idea8" data-nb-words="120" data-nb-chars="734">„Velevážený pane,“ začal téměř slavnostně, „chudoba není neřest, o&nbsp;tom není sporu. Já&nbsp;vím, že&nbsp;ani pití není ctnost, to&nbsp;je&nbsp;nasnadě. Ale bída, velevážený pane, bída je&nbsp;prosím neřest. Jste-li chudý, stále ještě netratíte ušlechtilost svých přirozených citů, kdežto v&nbsp;bídě vždycky a&nbsp;každý. Za&nbsp;bídu dokonce nevyhánějí z&nbsp;lidské společnosti holí, ale vymetají koštětem, aby vás co&nbsp;nejvíce ponížili; a&nbsp;docela správně! Protože když mám bídu, jsem první ochoten sám sebe urážet! Proto si&nbsp;rád přihnu! Velevážený pane, je&nbsp;to&nbsp;právě měsíc, co&nbsp;pan Lebezjatnikov ztloukl mou manželku, a&nbsp;má manželka, to&nbsp;není to&nbsp;co&nbsp;já! Rozumíte mi, prosím? Dovolte ještě jednu otázku, jen tak z&nbsp;čisté zvědavosti: ráčil jste někdy nocovat na&nbsp;Něvě, na&nbsp;člunech se&nbsp;senem?“</span></p>
          <p class="chunk" data-nb-ref-number="9" data-nb-words="6" data-nb-chars="43"><span class="idea" data-nb-ref-number="9" id="idea9" data-nb-words="6" data-nb-chars="43">„Ne, nikdy,“ odtušil Raskolnikov. „A&nbsp;proč?“</span></p>
          <p class="chunk" data-nb-ref-number="10" data-nb-words="9" data-nb-chars="53"><span class="idea" data-nb-ref-number="10" id="idea10" data-nb-words="9" data-nb-chars="53">„Vidíte, a&nbsp;já tamodtud přišel, už&nbsp;pátou noc, prosím…“</span></p>
          <p class="chunk" data-nb-ref-number="11" data-nb-words="41" data-nb-chars="225"><span class="idea" data-nb-ref-number="11" id="idea11" data-nb-words="41" data-nb-chars="225">Nalil si&nbsp;sklenku, upil a&nbsp;zadumal se. Skutečně, na&nbsp;šatech i&nbsp;ve vlasech měl tu&nbsp;a&nbsp;tam přilepené smítko sena. Bylo docela pravděpodobné, že&nbsp;se&nbsp;už&nbsp;pět dní nesvlékal a&nbsp;nemyl. Zvlášť ruce měl špinavé, mastné a&nbsp;rudé, s&nbsp;černými nehty!</span></p>
          <p class="chunk" data-nb-ref-number="12" data-nb-words="94" data-nb-chars="568"><span class="idea" data-nb-ref-number="12" id="idea12" data-nb-words="94" data-nb-chars="568">Zdálo se, že&nbsp;jeho řeči vzbudily obecný, i&nbsp;když trochu znuděný zájem. Kluci za&nbsp;pultem se&nbsp;začali pochichtávat. Hospodský nejspíš kvůli „mluvkovi“ sešel z&nbsp;horní místnosti a&nbsp;posadil se&nbsp;opodál, líně, ale důstojně zívaje. Marmeladova tu&nbsp;zřejmě dobře znali. I&nbsp;ta jeho záliba v&nbsp;květnaté řeči asi pocházela z&nbsp;častých hospodských rozprávek s&nbsp;všelijakými neznámými lidmi. Tento zvyk se&nbsp;mění u&nbsp;některých pijanů v&nbsp;potřebu, hlavně u&nbsp;těch, kdo mají doma vojnu a&nbsp;jsou tam páté kolo u&nbsp;vozu. Proto se&nbsp;ve&nbsp;svém kroužku vždycky domáhají ospravedlnění, a&nbsp;když to&nbsp;je&nbsp;možné, dokonce vážnosti.</span></p>
          <p class="chunk" data-nb-ref-number="13" data-nb-words="14" data-nb-chars="95"><span class="idea" data-nb-ref-number="13" id="idea13" data-nb-words="14" data-nb-chars="95">„Mluvko!“ poznamenal hlasitě šenkýř. „Tak co&nbsp;nepracuješ, co&nbsp;nejsi ve&nbsp;službě, když jsi úředník?“</span></p>
          <p class="chunk" data-nb-ref-number="14" data-nb-words="71" data-nb-chars="423"><span class="idea" data-nb-ref-number="14" id="idea14" data-nb-words="71" data-nb-chars="423">„Proč nejsem ve&nbsp;službě, velevážený pane?“ chytil se&nbsp;toho Marmeladov, který mluvil jen k&nbsp;Raskolnikovovi, jako by&nbsp;se&nbsp;ho&nbsp;byl otázal on. „Proč nejsem ve&nbsp;službě? Myslíte, že&nbsp;mě&nbsp;nebolí srdce z&nbsp;toho, že&nbsp;se&nbsp;tady potloukám? Myslíte, že&nbsp;jsem netrpěl, když pan Lebezjatnikov před měsícem vlastnoručně ztloukl mou paní a&nbsp;já ležel zpitý do&nbsp;němoty? Promiňte, mladý muži, stalo se&nbsp;vám někdy… hm… třeba že&nbsp;jste beznadějně prosil o&nbsp;půjčku?“</span></p>
          <p class="chunk" data-nb-ref-number="15" data-nb-words="5" data-nb-chars="35"><span class="idea" data-nb-ref-number="15" id="idea15" data-nb-words="5" data-nb-chars="35">„Stalo… vlastně jak to&nbsp;beznadějně?“</span></p>
          <p class="chunk" data-nb-ref-number="16" data-nb-words="97" data-nb-chars="535"><span class="idea" data-nb-ref-number="16" id="idea16" data-nb-words="97" data-nb-chars="535">„Tak… dočista beznadějně, prosím, když víte už&nbsp;napřed, že&nbsp;to&nbsp;máte marné. Když například napřed nezvratně víte, že&nbsp;onen muž, onen vysoce ušlechtilý a&nbsp;prospěšný muž, vám nedá peníze ani zanic, neboť proč by&nbsp;také, ptám se&nbsp;vás, dával? Ví&nbsp;přece, že&nbsp;mu&nbsp;je&nbsp;nevrátím! Ze&nbsp;soucitu? Ale pan Lebezjatnikov sleduje nové myšlení a&nbsp;onehdy prohlásil, že&nbsp;soucit v&nbsp;dnešní době odmítá i&nbsp;věda a&nbsp;že už&nbsp;se&nbsp;to&nbsp;tak praktikuje v&nbsp;Anglii, kde mají politickou ekonomii. Tak proč by&nbsp;mi, ptám se&nbsp;vás, dával? A&nbsp;tak, ačkoliv víte, že&nbsp;nedá, přesto se&nbsp;k&nbsp;němu vydáte a…“</span></p>
          <p class="chunk" data-nb-ref-number="17" data-nb-words="6" data-nb-chars="40"><span class="idea" data-nb-ref-number="17" id="idea17" data-nb-words="6" data-nb-chars="40">„Jaký to&nbsp;má&nbsp;smysl?“ podotkl Raskolnikov.</span></p>
          <p class="chunk" data-nb-ref-number="18" data-nb-words="151" data-nb-chars="861"><span class="idea" data-nb-ref-number="18" id="idea18" data-nb-words="151" data-nb-chars="861">„Jestliže nemáte ke&nbsp;komu, jestliže už&nbsp;nemáte kam jít! A&nbsp;přece je&nbsp;potřeba, aby každý člověk aspoň někam mohl jít. Protože bývají chvíle, kdy člověk musí jít&nbsp;– kamkoliv, ale jít! Když má&nbsp;jediná dcera odešla poprvé se&nbsp;žlutou legitimací, šel jsem tehdy i&nbsp;já… (neboť má&nbsp;dcera si&nbsp;vydělává na&nbsp;žlutou legitimaci),“ dodal v&nbsp;závorce a&nbsp;podíval se&nbsp;na&nbsp;mladíka s&nbsp;jistou obavou. „Nevadí, velevážený pane, nic nevadí!“ ujistil kvapně a&nbsp;navenek docela klidně, když oba hoši za&nbsp;pultem vyprskli a&nbsp;i šenkýř se&nbsp;usmál. „Nevadí, prosím! Ať&nbsp;jen kývají hlavami, mne to&nbsp;nevyvede z&nbsp;míry, neboť všechno už&nbsp;je&nbsp;známo všem a&nbsp;všechno tajné se&nbsp;stává zjevným. A&nbsp;neříkám to&nbsp;s&nbsp;opovržením, nýbrž s&nbsp;pokorou. Ať, ať! <em>Ejhle, člověk!</em> Promiňte, mladý muži, mohl byste… Ne, to&nbsp;je&nbsp;třeba vysvětlit silněji a&nbsp;názorněji: ne&nbsp;<em>mohl</em> byste, ale <em>odvážil</em> byste se, jak se&nbsp;tak na&nbsp;mne díváte, popřít, že&nbsp;jsem mizera?“</span></p>
          <p class="chunk" data-nb-ref-number="19" data-nb-words="6" data-nb-chars="30"><span class="idea" data-nb-ref-number="19" id="idea19" data-nb-words="6" data-nb-chars="30">Mladík na&nbsp;to&nbsp;neřekl ani slovo.</span></p>
          <p class="chunk" data-nb-ref-number="20" data-nb-words="168" data-nb-chars="1021"><span class="idea" data-nb-ref-number="20" id="idea20" data-nb-words="168" data-nb-chars="1021">„Dobře,“ řečňoval dále velmi vážně, ba&nbsp;se&nbsp;zdůrazněnou důstojností, když kolem konečně utichlo nové pochichtávání. „Dobře, ať&nbsp;já&nbsp;jsem mizera, ale ona je&nbsp;dáma! Já&nbsp;jsem zvíře, kdežto Katěrina Ivanovna, moje manželka, je&nbsp;osoba vzdělaná, dcera vyššího důstojníka. Ať, ať&nbsp;jsem padouch a&nbsp;ona žena vznešeného srdce, plná citů zušlechtěných výchovou. A&nbsp;zatím… ach, kdyby mne politovala! Velevážený pane, velevážený pane, je&nbsp;přece třeba, aby každý člověk měl aspoň jediné místečko, kde by&nbsp;ho&nbsp;někdo politoval! Ale Katěrina Ivanovna je&nbsp;dáma sice velkodušná, ale nespravedlivá… A&nbsp;třebaže sám dobře vím, že&nbsp;i&nbsp;když mě&nbsp;tahá za&nbsp;vlasy, tak to&nbsp;dělá jen a&nbsp;jen z&nbsp;měkkého srdce&nbsp;– neboť mě, nerozpakuji se&nbsp;to, mladý muži, opakovat, tahá za&nbsp;vlasy,“ zdůraznil dvojnásob důstojně, když opět zaslechl pochichtávání, „ale bože můj, kdyby mě&nbsp;alespoň jednou… Ale ne, ne! To&nbsp;všechno je&nbsp;v&nbsp;pekle, a&nbsp;darmo mluvit! Darmo mluvit…! Neboť už&nbsp;nejednou se&nbsp;mi&nbsp;dostalo kýženého, už&nbsp;nejednou jsem byl politován, ale… to&nbsp;už&nbsp;mám v&nbsp;povaze, že&nbsp;jsem od&nbsp;přírody hovado!“</span></p>
          <p class="chunk" data-nb-ref-number="21" data-nb-words="5" data-nb-chars="27"><span class="idea" data-nb-ref-number="21" id="idea21" data-nb-words="5" data-nb-chars="27">„To bych řek!“ zívl šenkýř.</span></p>
          <p class="chunk" data-nb-ref-number="22" data-nb-words="6" data-nb-chars="41"><span class="idea" data-nb-ref-number="22" id="idea22" data-nb-words="6" data-nb-chars="41">Marmeladov důrazně udeřil pěstí do&nbsp;stolu.</span></p>
          <p class="chunk" data-nb-ref-number="23" data-nb-words="145" data-nb-chars="817"><span class="idea" data-nb-ref-number="23" id="idea23" data-nb-words="145" data-nb-chars="817">„Povídám, že&nbsp;už&nbsp;to&nbsp;mám v&nbsp;povaze! Zdalipak víte, zdalipak víte, milý pane, že&nbsp;jsem jí&nbsp;propil dokonce punčochy? Nikoliv střevíce, prosím, to&nbsp;by&nbsp;člověk aspoň trochu chápal, nýbrž punčochy, propil jsem jí&nbsp;punčochy, prosím. A&nbsp;šáteček z&nbsp;kozího chmýří, dárek z&nbsp;minulosti, její vlastní věc, nikoliv mou, tak ten jsem jí&nbsp;také propil. A&nbsp;přitom žijeme v&nbsp;studeném podnájmu, kde se&nbsp;tuhle zimu nastydla a&nbsp;začala kašlat, až&nbsp;teď kašle krev. Máme tři malé děti a&nbsp;Katěrina Ivanovna je&nbsp;od&nbsp;rána do&nbsp;noci v&nbsp;kole, drhne a&nbsp;myje, i&nbsp;děti umývá, neboť odmalička přivykla čistotě, ale je&nbsp;slabá na&nbsp;prsa, náchylná k&nbsp;souchotinám, a&nbsp;já to&nbsp;cítím. Myslíte, že&nbsp;to&nbsp;necítím? A&nbsp;čím víc piju, tím líp to&nbsp;cítím. Však piju jen proto, že&nbsp;v&nbsp;tomto nápoji hledám soucit a&nbsp;slitování… Piju, protože chci trpět dvojnásob!“ A&nbsp;jako v&nbsp;zoufalství položil hlavu na&nbsp;stůl.</span></p>
          <p class="chunk" data-nb-ref-number="24" data-nb-words="1129" data-nb-chars="6691"><span class="idea" data-nb-ref-number="24" id="idea24" data-nb-words="1129" data-nb-chars="6691">„Mladý muži,“ pokračoval zase vzpřímen, „čtu na&nbsp;vaší tváři jakýsi smutek. Vyčetl jsem ho, sotva jste sem vkročil, proto jsem se&nbsp;na&nbsp;vás hned obrátil. A&nbsp;jestliže vás obeznamuji se&nbsp;svou životní historií, nedělám to&nbsp;proto, abych se&nbsp;stavěl na&nbsp;pranýř před těmito tupci, kterým je&nbsp;to&nbsp;stejně všechno známo, nýbrž proto, že&nbsp;hledám vnímavou a&nbsp;vzdělanou duši. Abyste věděl, moje manželka dostala vychování v&nbsp;gubernském dívčím šlechtickém ústavu, a&nbsp;když odtud vycházela, tancovala s&nbsp;šálem před gubernátorem a&nbsp;jinými osobnostmi a&nbsp;dostala za&nbsp;to&nbsp;zlatou medaili a&nbsp;čestný diplom. Medaili… no, tu&nbsp;medaili jsme prodali… už&nbsp;před dlouhou dobou… ehm…, ale diplom má&nbsp;doposud schovaný v&nbsp;truhle, ještě nedávno ho&nbsp;ukazovala naší bytné. Ačkoliv se&nbsp;s&nbsp;ní ustavičně hádá, přece jen se&nbsp;chtěla aspoň někomu pochlubit, svěřit vzpomínky na&nbsp;šťastné minulé dny. A&nbsp;já ji&nbsp;proto neodsuzuji, ne, neodsuzuji, neboť nic jiného než vzpomínky jí&nbsp;už&nbsp;nezbylo, všecko ostatní je&nbsp;dávno to&nbsp;tam! Ano, ano, je&nbsp;to&nbsp;paní vznětlivá, hrdá a&nbsp;nepoddajná. Sama drhne podlahy a&nbsp;je živa z&nbsp;černého chleba, ale nevážnost k&nbsp;sobě nestrpí. Právě proto nezamhouřila oči nad hrubostí pana Lebezjatnikova, a&nbsp;když jí&nbsp;za&nbsp;to&nbsp;pan Lebezjatnikov natloukl, ulehla spíš z&nbsp;rozrušení než od&nbsp;jeho bití. Vzal jsem si&nbsp;ji&nbsp;už&nbsp;jako vdovu, s&nbsp;třemi dítky jako schůdky. Prvního muže, důstojníka od&nbsp;pěchoty, si&nbsp;vzala z&nbsp;lásky, utekla kvůli němu z&nbsp;domu. Měla ho&nbsp;ráda nadevšecko, ale čichl ke&nbsp;kartám, dostal se&nbsp;až&nbsp;před soud a&nbsp;nakonec umřel. Poslední dobou ji&nbsp;bil a&nbsp;ona, ačkoliv mu&nbsp;nic neslevila, jak naprosto přesně vím i&nbsp;z&nbsp;listin, vzpomíná na&nbsp;něho dodnes v&nbsp;slzách a&nbsp;vyčítá mi&nbsp;ho, ale já&nbsp;jsem rád, jen rád, protože se&nbsp;aspoň v&nbsp;představách někdy vidí šťastnou… Zůstala po&nbsp;jeho smrti s&nbsp;třemi nezletilými dítky ve&nbsp;vzdáleném a&nbsp;drsném újezdě, kde jsem tenkrát pobýval i&nbsp;já, a&nbsp;zůstala tam v&nbsp;takové nuzotě zoufalé, že&nbsp;vám to&nbsp;vypovědět nemohu, ačkoliv už&nbsp;jsem viděl hodně nevídaných případů. Všechno příbuzenstvo se&nbsp;jí&nbsp;zřeklo. A&nbsp;pak&nbsp;– byla hrdá, přespříliš hrdá… A&nbsp;tenkrát, velevážený pane, tenkrát jsem jí&nbsp;já, taky vdovec, s&nbsp;čtrnáctiletou dcerou z&nbsp;prvního manželství, nabídl ruku, protože jsem se&nbsp;na&nbsp;takové soužení nemohl dívat. Jakého stupně její utrpení dostoupilo, můžete usoudit z&nbsp;toho, že&nbsp;tato vzdělaná, jemně vychovaná žena s&nbsp;dobrým jménem byla ochotna mou nabídku přijmout! A&nbsp;přijala! Sice plakala a&nbsp;vzlykala, rukama lomila, ale přijala! Neboť už&nbsp;neměla kam jít. Chápete vůbec, chápete vůbec, velevážený pane, co&nbsp;to&nbsp;znamená, když člověk už&nbsp;nemá vůbec kam jít? Ne! To&nbsp;vy&nbsp;jistě nechápete… A&nbsp;celý rok jsem bezúhonně a&nbsp;svatě plnil svou povinnost a&nbsp;tohohle jsem se&nbsp;ani nedotkl,“ ukázal prstem na&nbsp;láhev, „ježto mám cit v&nbsp;těle. Ale ani tím jsem se&nbsp;nezavděčil; pak jsem najednou ztratil místo, a&nbsp;taky ne&nbsp;vlastní vinou, nýbrž následkem snižování personálního stavu. A&nbsp;to už&nbsp;jsem nevydržel…! Teď tomu bude půldruhého roku, co&nbsp;jsme se&nbsp;konečně po&nbsp;dlouhém plahočení a&nbsp;nuzování octli v&nbsp;tomto nádherném hlavním městě, skvícím se&nbsp;mnoha památkami. A&nbsp;tady jsem dostal místo… Dostal a&nbsp;zase ztratil. Rozumíte mi, prosím? Ale teď už&nbsp;vlastní vinou, to&nbsp;už&nbsp;propukla moje slabá stránka… A&nbsp;tak teď bydlím v&nbsp;podnájmu&nbsp;– U&nbsp;Amálie Fjodorovny Lippevechzelové, ale z&nbsp;čeho jsme živi a&nbsp;čím jí&nbsp;platíme, to&nbsp;prosím nevím. Kromě nás jich tam ještě bydlí… sodoma, prosím, spoušť… ano, ano… Ale mezitím vyrostla i&nbsp;moje dcerka z&nbsp;prvního manželství a&nbsp;raději pomlčím o&nbsp;tom, co&nbsp;má&nbsp;dcerka, než vyrostla, zkusila od&nbsp;své macechy. Katěrina Ivanovna totiž, jak je&nbsp;ztělesněná velkodušnost, tak je&nbsp;to&nbsp;paní vznětlivá a&nbsp;prchlá, umí zpražit… Ba, ba! Ale co, líp na&nbsp;to&nbsp;nevzpomínat! Žádného vychování, jak si&nbsp;snadno představíte, se&nbsp;Soně nedostalo. Zkusil jsem s&nbsp;ní asi před čtyřmi lety probrat zeměpis a&nbsp;světové dějiny, ale protože jsem sám nebyl kovaný a&nbsp;ani obstojné příručky jsem žádné neměl, vždyť těch pár knížek, co&nbsp;jsme měli… ehm…! No, i&nbsp;ty knížky už&nbsp;jsou v&nbsp;tahu, a&nbsp;tím skončilo celé vyučování! Došli jsme k&nbsp;perskému Kyrovi. Později, už&nbsp;ve&nbsp;zralém věku, přečetla ještě několik knih romantického obsahu a&nbsp;pak nedávno, prostřednictvím pana Lebezjatnikova, ještě jednu knížku, Louisovu Fyziologii&nbsp;– neračte znát?&nbsp;– s&nbsp;převelikým zájmem ji&nbsp;přečetla, a&nbsp;dokonce nás sem tam s&nbsp;nějakým úryvkem obeznámila nahlas. A&nbsp;to máte celé její vzdělání. A&nbsp;teď vám položím, drahý velevážený pane, sám za&nbsp;sebe jednu docela diskrétní otázku: kolik si&nbsp;tak podle vašeho názoru může chudé, ale poctivé děvče vydělat poctivou prací…? Ani patnáct kopějek za&nbsp;den si, velevážený, nevydělá, je-li poctivá a&nbsp;nemá výjimečné nadání, a&nbsp;to nesmí ani na&nbsp;chvíli složit ruce! A&nbsp;ještě takový státní rada Ivan Ivanovič Klopštok&nbsp;– neráčil jste slyšet?&nbsp;– nejenže doposud nezaplatil od&nbsp;ušití půl tuctu holandských košil, ale dokonce ji&nbsp;nectně vyhnal, nadal jí&nbsp;neslušných jmen a&nbsp;dupal na&nbsp;ni&nbsp;pod záminkou, že&nbsp;jeden límeček prý přišila nakřivo. A&nbsp;doma hladovějí děti… A&nbsp;Katěrina Ivanovna chodí po&nbsp;pokoji a&nbsp;lomí rukama, na&nbsp;tvářích jí&nbsp;vyrážejí červené skvrny, jak už&nbsp;to&nbsp;při té&nbsp;nemoci chodí, a&nbsp;prý: ‚Žiješ u&nbsp;nás, příživnice, jíš a&nbsp;piješ, v&nbsp;teple si&nbsp;sedíš,‘ ale o&nbsp;jakémpak pití a&nbsp;jídle může být řeč, když ani ty&nbsp;děti tři dni kůrku neviděly! Ležel jsem tehdy&nbsp;– ale co&nbsp;bych to&nbsp;neřekl!&nbsp;– ležel jsem v&nbsp;opičce, prosím, a&nbsp;slyším, jak Soňa říká (je tak tichoučká, i&nbsp;hlásek má&nbsp;takový pokorný… světlé vlásky a&nbsp;tvářičku vždycky bleďounkou, hubeňounkou), říká: ‚Snad nechcete, Katěrino Ivanovno, abych na&nbsp;to&nbsp;přistoupila?‘ Darja Francovna, ženština zlovolná a&nbsp;u&nbsp;policie mnohokrát zapsaná, totiž už&nbsp;asi třikrát po&nbsp;naší bytné vzkazovala. ‚A&nbsp;co,‘ odpovídá posměšně Katěrina Ivanovna, ‚jakápak škoda? To&nbsp;je&nbsp;mi&nbsp;nějaký poklad!‘ Ale neodsuzujte, neodsuzujte, velevážený pane, neodsuzujte! Vždyť když to&nbsp;řekla, nebyla při zdravých smyslech, ale hluboce rozrušená, nemocná, kolem plakaly hladové děti, a&nbsp;vůbec to&nbsp;řekla spíše v&nbsp;urážlivém než doslovném smyslu… Neboť Katěrina Ivanovna už&nbsp;má&nbsp;takovou povahu, že&nbsp;jak se&nbsp;rozpláčou děti, ať&nbsp;je&nbsp;to&nbsp;třeba z&nbsp;hladu, hned je&nbsp;začne bít. Tak tedy vidím, jak asi v&nbsp;šest Soněčka vstala, uvázala si&nbsp;šáteček, oblékla pláštíček a&nbsp;odešla ven, a&nbsp;kolem deváté se&nbsp;vrátila. A&nbsp;jak se&nbsp;vrátila, hned ke&nbsp;Katěrině Ivanovně a&nbsp;mlčky před ni&nbsp;vyložila na&nbsp;stůl třicet rublů. Neřekla přitom ani slůvko, aspoň kdyby se&nbsp;na&nbsp;člověka podívala, vzala jen náš velký tenoučký zelený šátek (máme takový rodinný památeční šátek), úplně si&nbsp;jím zakryla hlavu i&nbsp;obličej a&nbsp;lehla si&nbsp;na&nbsp;postel, tváří ke&nbsp;zdi, jen ramínka a&nbsp;tělo se&nbsp;jí&nbsp;bez ustání poškubávaly… A&nbsp;já ležel pořád ještě v&nbsp;tom stavu, prosím… A&nbsp;viděl jsem, mladý muži, viděl jsem, jak potom Katěrina Ivanovna, taky bez jediného slůvka, přišla k&nbsp;Soněččině postýlce a&nbsp;celý večer klečela v&nbsp;jejích nohou, líbala jí&nbsp;nohy, zvednout se&nbsp;nechtěla, a&nbsp;pak takhle obě společně usnuly, jedna druhé v&nbsp;objetí… obě… obě… ano, prosím… a&nbsp;já… ležel v&nbsp;opičce, prosím.“</span></p>
          <p class="chunk" data-nb-ref-number="25" data-nb-words="17" data-nb-chars="88"><span class="idea" data-nb-ref-number="25" id="idea25" data-nb-words="17" data-nb-chars="88">Marmeladov zmlkl, jako by&nbsp;se&nbsp;mu&nbsp;zlomil hlas. Pak si&nbsp;náhle kvapně nalil, napil se&nbsp;a&nbsp;říhl.</span></p>
          <p class="chunk" data-nb-ref-number="26" data-nb-words="329" data-nb-chars="1963"><span class="idea" data-nb-ref-number="26" id="idea26" data-nb-words="329" data-nb-chars="1963">„Od té&nbsp;doby, vážený pane,“ pokračoval po&nbsp;chvíli, „od té&nbsp;doby v&nbsp;důsledku jednoho nešťastného případu i&nbsp;donašečství zlovolných osob&nbsp;– na&nbsp;němž se&nbsp;zvlášť vydatně podílela Darja Francovna, snad proto, že&nbsp;jsme jí&nbsp;neprokazovali patřičnou úctu&nbsp;– od&nbsp;té&nbsp;doby moje dcera Sofja Semjonovna byla nucena přijmout žlutou legitimaci a&nbsp;z&nbsp;toho důvodu nemohla s&nbsp;námi dále bydlet. Neboť to&nbsp;nechtěla dovolit jak naše bytná Amálie Fjodorovna (a předtím přece sama dělala Darje Francovně zprostředkovatelku), tak i&nbsp;pan Lebezjatnikov… hm… Však právě kvůli Soně měl ten výstup s&nbsp;Katěrinou Ivanovnou. Nejdříve za&nbsp;Soněčkou sám dolízal, a&nbsp;najednou se&nbsp;cítil dotčen: ‚Copak prý já, takový vzdělaný člověk, budu bydlet v&nbsp;jednom bytě s&nbsp;takovou děvkou?‘ Ale Katěrina Ivanovna mu&nbsp;to&nbsp;nedarovala a&nbsp;zastala se&nbsp;jí… a&nbsp;už to&nbsp;bylo… Tak k&nbsp;nám teď Soněčka zaskočí vždycky spíš za&nbsp;tmy a&nbsp;vypomáhá Katěrině Ivanovně a&nbsp;přispívá podle svých možností… A&nbsp;sama je&nbsp;na&nbsp;bytě u&nbsp;krejčího Kapernaumova, v&nbsp;podnájmu, ano, u&nbsp;toho kulhavého a&nbsp;koktavého Kapernaumova, co&nbsp;jeho celá početná rodina taky koktá. I&nbsp;jeho žena koktá… Všichni bydlí v&nbsp;jedné světnici, a&nbsp;Soněčka má&nbsp;zvláštní, s&nbsp;přepážkou… tak, tak… Učinění žebráci a&nbsp;všichni koktaví… ano… Jak jsem to&nbsp;ráno prosím vstal, oblékl jsem své cáry, pozdvihl jsem ruce k&nbsp;nebi a&nbsp;vydal jsem se&nbsp;k&nbsp;Jeho Excelenci Ivanu Afanasjeviči. Račte přece znát Jeho Excelenci Ivana Afanasjeviče…? Nikoliv? Tak to&nbsp;neznáte svatého člověka! To&nbsp;je&nbsp;vosk… vosk před tváří Páně, taje jako vosk…! Měl až&nbsp;slzy v&nbsp;očích, když všechno ráčil vyslechnout. ‚No,‘ říká, ‚Marmeladove, jednou už&nbsp;jsi zklamal mé&nbsp;očekávání… Přijmu tě&nbsp;ještě jednou na&nbsp;svou osobní zodpovědnost,‘ zrovna tak to&nbsp;řekl, prý ‚měj to&nbsp;na&nbsp;paměti, můžeš jít!‘ Slíbal jsem prach z&nbsp;nohou jeho, v&nbsp;duchu, neboť ve&nbsp;skutečnosti by&nbsp;to&nbsp;jako vysoký hodnostář a&nbsp;stoupenec nových státních a&nbsp;osvícených myšlenek neráčil dovolit; vrátil jsem se&nbsp;domů, a&nbsp;když jsem ohlásil, že&nbsp;jsem byl znova přijat do&nbsp;úřadu a&nbsp;znova beru gáži, panebože, co&nbsp;se&nbsp;u&nbsp;nás dělo…!“</span></p>
          <p class="chunk" data-nb-ref-number="27" data-nb-words="80" data-nb-chars="533"><span class="idea" data-nb-ref-number="27" id="idea27" data-nb-words="80" data-nb-chars="533">Marmeladov, přemožen vzrušením, se&nbsp;znova odmlčel. Vtom se&nbsp;nahrnula z&nbsp;ulice celá parta pijáků už&nbsp;dost nachmelených, od&nbsp;dveří se&nbsp;ozval najatý flašinet a&nbsp;nakřáplý dětský sedmiletý hlásek zanotoval „Na samotě“… Kolem byl rázem hluk. Šenkýř a&nbsp;sklepníci se&nbsp;začali točit kolem návštěvníků. Marmeladov jich však nedbal, pokračoval ve&nbsp;vyprávění. Vypadal už&nbsp;velmi zmoženě, ale čím byl podroušenější, tím víc se&nbsp;mu&nbsp;rozvazoval jazyk. Vzpomínkou na&nbsp;nedávný úspěch v&nbsp;úřadě jako by&nbsp;pookřál, dokonce se&nbsp;celý rozzářil. Raskolnikov pozorně poslouchal.</span></p>
          <p class="chunk" data-nb-ref-number="28" data-nb-words="416" data-nb-chars="2488"><span class="idea" data-nb-ref-number="28" id="idea28" data-nb-words="416" data-nb-chars="2488">„To se&nbsp;událo, velevážený pane, před pěti nedělemi. Ano… Jak se&nbsp;to&nbsp;obě dověděly, Katěrina Ivanovna i&nbsp;Soněčka, zrovna jako bych se&nbsp;byl ocitl v&nbsp;království nebeském. To&nbsp;když jsem jindy ležel jak zvíře, nadávky se&nbsp;jen sypaly! Ale teď chodí po&nbsp;špičkách a&nbsp;okřikují děti: ‚Pst, Semjon Zacharyč je&nbsp;unavený z&nbsp;úřadu, odpočívá!‘ Před odchodem mě&nbsp;napájejí kávou, smetanu vaří! Začaly kupovat pravou smetanu, slyšíte! A&nbsp;bůh sám ví, kde sehnaly jedenáct rublů padesát na&nbsp;novou slušnou uniformu! Holínky, kalikové náprsenky, prostě úžasné, služební frak, to&nbsp;všecko stloukly dohromady za&nbsp;půldvanácta rublu, a&nbsp;krásně zachovalé, prosím. Přijdu první den z&nbsp;úřadu, a&nbsp;co nevidím, Katěrina Ivanovna nachystala dva chody, polévku a&nbsp;slaninu s&nbsp;křenem, o&nbsp;něčem takovém se&nbsp;nám dříve ani nesnilo. Nemá co&nbsp;na&nbsp;sebe… opravdu nemá, prosím, ale najednou jako by&nbsp;se&nbsp;chystala na&nbsp;návštěvu, je&nbsp;vyšňořená, a&nbsp;ne ledajak, ale tak, umějí udělat z&nbsp;ničeho všecko možné: účes si&nbsp;upraví, k&nbsp;tomu nějaký sněhobílý límeček, rukávky, člověk ji&nbsp;poznat nemůže, tak omládla a&nbsp;zkrásněla. Soněčka, děvenka moje, ta&nbsp;jen vypomohla penězi, ale teď, říká, k&nbsp;vám nějakou dobu nesmím tak často chodit, to&nbsp;by&nbsp;se&nbsp;neslušelo, leda za&nbsp;tmy, aby mě&nbsp;nikdo neviděl. Slyšíte, slyšíte to? Šel jsem si&nbsp;po&nbsp;obědě schrupnout, a&nbsp;to byste neřekl, Katěrina Ivanovna to&nbsp;nevydržela, a&nbsp;třebaže se&nbsp;ještě týden předtím s&nbsp;naší bytnou Amálií Fjodorovnou do&nbsp;krve pohádaly, teď ji&nbsp;najednou pozvala na&nbsp;šálek kávy. Dvě hodiny spolu seděly a&nbsp;celou dobu si&nbsp;šeptaly: ‚No tak Semjon Zacharyč je&nbsp;teď v&nbsp;úřadě a&nbsp;bere gáži a&nbsp;navštívil Jeho Excelenci a&nbsp;on sám vyšel, všem nařídil, aby počkali, a&nbsp;odvedl si&nbsp;Semjona Zacharyče kolem všech do&nbsp;své kanceláře.‘ Slyšíte, slyšíte to? ‚Ovšemže jsem,‘ povídá, ‚Semjone Zacharyči, nezapomněl na&nbsp;vaše zásluhy, a&nbsp;ačkoliv vás držela ta&nbsp;lehkomyslná slabůstka, tak protože jste nyní dal slib a&nbsp;ježto bez vás to&nbsp;šlo u&nbsp;nás z&nbsp;kopce (slyšíte, slyšíte!), spoléhám prý na&nbsp;vaše čestné slovo,‘ totiž všecko to, říkám vám, si&nbsp;jednoduše vymyslela, ale ne&nbsp;snad z&nbsp;nějaké lehkomyslnosti, prosím, nebo z&nbsp;pouhé vychloubačnosti! Ne, prosím, sama tomu všemu věří, sama se&nbsp;těmi vlastními výmysly utěšuje, na&nbsp;mou duši! A&nbsp;já ji&nbsp;neodsuzuji, ne, tohle neodsuzuji…! A&nbsp;když jsem pak před šesti dny svou první gáži&nbsp;– dvacet tři rublů čtyřicet kopějek&nbsp;– přinesl netknutou domů, řekla mi&nbsp;‚broučku‘. Prý ‚tys takový můj brouček!‘ A&nbsp;mezi čtyřma očima, rozumíte! Řekl byste, co&nbsp;je&nbsp;na&nbsp;mně krásného, jakýpak já&nbsp;jsem manžel? Ale ne, štípla mě&nbsp;do&nbsp;tváře: ‚Tys takový můj brouček!‘ řekla.“</span></p>
          <p class="chunk" data-nb-ref-number="29" data-nb-words="53" data-nb-chars="330"><span class="idea" data-nb-ref-number="29" id="idea29" data-nb-words="53" data-nb-chars="330">Marmeladov se&nbsp;odmlčel, chtěl se&nbsp;usmát, ale najednou se&nbsp;mu&nbsp;roztřásla brada. Nicméně se&nbsp;přemohl. Tato krčma, zhýralé vzezření, pět nocí na&nbsp;člunech se&nbsp;senem, půllitrovka, a&nbsp;přitom ta&nbsp;chorobná láska k&nbsp;ženě a&nbsp;rodině uváděly jeho posluchače ve&nbsp;zmatek. Raskolnikov poslouchal napjatě, ale s&nbsp;pocitem bolesti. Měl zlost, že&nbsp;sem kdy chodil.</span></p>
          <p class="chunk" data-nb-ref-number="30" data-nb-words="196" data-nb-chars="1101"><span class="idea" data-nb-ref-number="30" id="idea30" data-nb-words="196" data-nb-chars="1101">„Velevážený pane, velevážený pane!“ zaúpěl Marmeladov, když se&nbsp;opanoval, „ach drahý pane, vám je&nbsp;to&nbsp;všecko možná pro smích jako těm druhým a&nbsp;já vás jen obtěžuji hloupostí všech těch ubohých podrobností svého domácího života, ale mně to&nbsp;pro smích není! Neboť já&nbsp;jsem schopen to&nbsp;všecko procítit… Však jsem také zbytek toho rajského dne svého života a&nbsp;celého toho večera strávil ve&nbsp;vzletném snění: totiž jak všecko zařídím, jak obleču děti a&nbsp;jí ulevím, i&nbsp;jak svou jedinou dceru z&nbsp;hanby do&nbsp;lůna rodiny navrátím… A&nbsp;co všecko ještě… To&nbsp;se&nbsp;přece smí, pane. A&nbsp;prosím, můj drahý pane (Marmeladov se&nbsp;náhle jako by&nbsp;zachvěl, zvedl hlavu a&nbsp;upřeně se&nbsp;podíval na&nbsp;svého společníka), prosím, hned druhý den, po&nbsp;všech těch snech (vlastně dnes už&nbsp;je&nbsp;to&nbsp;pět dní) jsem kvečeru vychytralou lstí, jako zloděj v&nbsp;noci, uzmul Katěrině Ivanovně klíč od&nbsp;její truhly, vzal jsem všecko, co&nbsp;zbylo z&nbsp;mé gáže, kolik to&nbsp;bylo, už&nbsp;si&nbsp;nevzpomínám, prosím, takhle to&nbsp;se&nbsp;mnou dopadlo! Už&nbsp;pátý den jsem z&nbsp;domu, hledají mě, s&nbsp;mým místem je&nbsp;amen a&nbsp;frak leží v&nbsp;pivnici u&nbsp;Egyptského mostu, náhradou jsem dostal tenhleten háv… a&nbsp;se vším je&nbsp;amen!“</span></p>
          <p class="chunk" data-nb-ref-number="31" data-nb-words="37" data-nb-chars="212"><span class="idea" data-nb-ref-number="31" id="idea31" data-nb-words="37" data-nb-chars="212">Marmeladov se&nbsp;udeřil pěstí do&nbsp;čela, zaťal zuby, zavřel oči a&nbsp;těžce se&nbsp;opřel loktem o&nbsp;stůl. Ale po&nbsp;chvíli se&nbsp;jeho výraz změnil. Podíval se&nbsp;na&nbsp;Raskolnikova se&nbsp;špatně předstíranou potutelností a&nbsp;drzostí a&nbsp;zasmál se:</span></p>
          <p class="chunk" data-nb-ref-number="32" data-nb-words="15" data-nb-chars="79"><span class="idea" data-nb-ref-number="32" id="idea32" data-nb-words="15" data-nb-chars="79">„Ale dneska jsem si&nbsp;zašel k&nbsp;Soně, aby mi&nbsp;dala něco na&nbsp;zapití kocoviny! Hehehe!“</span></p>
          <p class="chunk" data-nb-ref-number="33" data-nb-words="20" data-nb-chars="103"><span class="idea" data-nb-ref-number="33" id="idea33" data-nb-words="20" data-nb-chars="103">„A&nbsp;snad ti&nbsp;nedala?“ křikl ze&nbsp;strany kdosi z&nbsp;nově příchozích a&nbsp;po tom výkřiku se&nbsp;rozřehtal na&nbsp;celé kolo.</span></p>
          <p class="chunk" data-nb-ref-number="34" data-nb-words="176" data-nb-chars="1082"><span class="idea" data-nb-ref-number="34" id="idea34" data-nb-words="176" data-nb-chars="1082">„Tady tahle půllitrovka, prosím, je&nbsp;za&nbsp;její peníze,“ řekl Marmeladov výhradně k&nbsp;Raskolnikovovi. „Přinesla mi&nbsp;třicet kopějek, vlastnoručně, to&nbsp;poslední, co&nbsp;jí&nbsp;zbývalo, sám jsem to&nbsp;viděl… Neřekla ani slovo, jen se&nbsp;na&nbsp;mne tiše podívala… Tak se&nbsp;nedívají smrtelníci, tak truchlí a&nbsp;pláčou nad lidmi tam… bez výčitky, bez jediné výčitky…! Ano prosím, třicet kopějek. Ale copak je&nbsp;teď sama nepotřebuje? Co&nbsp;myslíte, drahý, velevážený pane? Musí teď přece dbát o&nbsp;čistotu. A&nbsp;tahle čistota stojí peníze; to&nbsp;je&nbsp;zvláštní čistota, rozumíte? Rozumíte? A&nbsp;pak nějaký ten krém si&nbsp;musí koupit, to&nbsp;přece jinak nejde, škrobené sukně, nějaké ztřeštěné střevíčky, aby mohla nožku na&nbsp;odiv vystavit, když musí přecházet kaluž. Chápete, chápete to, velevážený pane, co&nbsp;to&nbsp;je, taková čistota? A&nbsp;prosím, já, její vlastní otec, já&nbsp;jsem těch jejích třicet kopějek shrábl a&nbsp;šel jsem zapít kocovinu. A&nbsp;už za&nbsp;ně&nbsp;piju! Už&nbsp;jsem je&nbsp;propil, prosím… Řekněte, kdopak se&nbsp;slituje nad takovým člověkem, jako jsem já? Nu? Politoval byste mě&nbsp;teď vy, velevážený, nebo ne? Jen to&nbsp;řekněte, velevážený, politoval, nebo ne? Hehehe!“</span></p>
          <p class="chunk" data-nb-ref-number="35" data-nb-words="11" data-nb-chars="59"><span class="idea" data-nb-ref-number="35" id="idea35" data-nb-words="11" data-nb-chars="59">Chtěl si&nbsp;znova nalít, ale už&nbsp;nebylo co. Láhev byla prázdná.</span></p>
          <p class="chunk" data-nb-ref-number="36" data-nb-words="13" data-nb-chars="71"><span class="idea" data-nb-ref-number="36" id="idea36" data-nb-words="13" data-nb-chars="71">„A&nbsp;pročpak tě&nbsp;litovat, co?“ křikl šenkýř, který se&nbsp;u&nbsp;nich zase objevil.</span></p>
          <p class="chunk" data-nb-ref-number="37" data-nb-words="26" data-nb-chars="172"><span class="idea" data-nb-ref-number="37" id="idea37" data-nb-words="26" data-nb-chars="172">Zahlaholil smích, ozvaly se&nbsp;dokonce nadávky. Smáli se&nbsp;a&nbsp;nadávali jak naslouchající, tak i&nbsp;ti, co&nbsp;neposlouchali&nbsp;– stačil jim pouhý pohled na&nbsp;figurku penzionovaného úředníka.</span></p>
          <p class="chunk" data-nb-ref-number="38" data-nb-words="326" data-nb-chars="1890"><span class="idea" data-nb-ref-number="38" id="idea38" data-nb-words="326" data-nb-chars="1890">„Litovat! Pročpak mě&nbsp;litovat!“ zaječel náhle Marmeladov, zvedaje se&nbsp;a&nbsp;napřahuje ruku v&nbsp;prudkém vzepětí, jako by&nbsp;byl právě na&nbsp;taková slova čekal. „Říkáš, pročpak mě&nbsp;litovat? Tak! Mě&nbsp;není proč litovat! Mě&nbsp;je&nbsp;třeba ukřižovat, ukřižovat, povídám, a&nbsp;ne litovat! Ale ukřižuj, soudce, ukřižuj, a&nbsp;ukřižovaného polituj! A&nbsp;pak k&nbsp;tobě sám přijdu, abys mě&nbsp;ukřižoval, neboť neprahnu po&nbsp;veselí, nýbrž po&nbsp;smutku a&nbsp;slzách…! Snad si&nbsp;nemyslíš, šenkýři, že&nbsp;mi&nbsp;tahle láhev byla zřídlem slasti? Smutek, smutek jsem hledal na&nbsp;dně jejím, smutek a&nbsp;slzy, a&nbsp;vychutnal jsem je, dosáhl jsem toho. A&nbsp;slituje se&nbsp;nad námi ten, kdo se&nbsp;slitoval nad všemi a&nbsp;kdo všechny a&nbsp;všechno chápal, On&nbsp;jediný, On&nbsp;je&nbsp;ten soudce. Onoho dne přijde a&nbsp;otáže se: ‚Kde je&nbsp;ta&nbsp;dceř, co&nbsp;se&nbsp;pro macechu zlou a&nbsp;souchotinářskou a&nbsp;pro dítky cizí a&nbsp;nezletilé obětovala? Kde je&nbsp;ta&nbsp;dceř, co&nbsp;se&nbsp;nad otcem svým pozemským, pijanem daremným, nelekajíc se&nbsp;zvlčilosti jeho, slitovala?‘ A&nbsp;řekne: ‚Přijď! Už&nbsp;jednou jsem ti&nbsp;odpustil… Jednou jsem ti&nbsp;odpustil… I&nbsp;teď se&nbsp;ti&nbsp;odpouštějí mnozí hříchové tvoji za&nbsp;to, žes milovala mnoho…‘ A&nbsp;odpustí mé&nbsp;Soně, odpustí, dobře vím, že&nbsp;odpustí… Teď, jak jsem u&nbsp;ní byl, ucítil jsem to&nbsp;tady v&nbsp;srdci…! A&nbsp;všechny rozsoudí a&nbsp;všem odpustí, dobrým i&nbsp;zlým, moudrým i&nbsp;pokorným… A&nbsp;nakonec, až&nbsp;už&nbsp;vyřídí všecky, pak se&nbsp;i&nbsp;k&nbsp;nám obrátí: ‚Vystupte,‘ řekne, ‚i vy! Vystupte opilí, vystupte nemohoucí, vystupte hanební!‘ A&nbsp;my vystoupíme do&nbsp;jednoho, beze studu, a&nbsp;staneme před ním. I&nbsp;řekne: ‚Jste hovada! Zvířecí je&nbsp;vaše podoba i&nbsp;rod. Ale přijďte i&nbsp;vy!‘ I&nbsp;pozvednou hlasy moudří, pozvednou hlasy rozumní: ‚Hospodine! Proč tyto přijímáš?‘ A&nbsp;řekne jim: ‚Proto je&nbsp;přijímám, moudří, proto je&nbsp;přijímám, rozumní, že&nbsp;ani jediný z&nbsp;nich se&nbsp;sám nepokládal za&nbsp;hodna…‘ A&nbsp;rozevře nám náruč svou a&nbsp;my s&nbsp;pláčem padneme do&nbsp;prachu… a&nbsp;všecko pochopíme! Pak všecko pochopíme…! A&nbsp;všichni pochopí… i&nbsp;Katěrina Ivanovna… i&nbsp;ona pochopí… Bože, přijď království tvé!“</span></p>
          <p class="chunk" data-nb-ref-number="39" data-nb-words="36" data-nb-chars="200"><span class="idea" data-nb-ref-number="39" id="idea39" data-nb-words="36" data-nb-chars="200">Zničený a&nbsp;vysílený sklesl na&nbsp;lavici, jako by&nbsp;zapomněl na&nbsp;své okolí, a&nbsp;ponořil se&nbsp;do&nbsp;hlubokých dum. Jeho slova udělala jistý dojem; na&nbsp;chvíli se&nbsp;všechno ztišilo, ale záhy se&nbsp;opět ozval smích a&nbsp;nadávky:</span></p>
          <p class="chunk" data-nb-ref-number="40" data-nb-words="2" data-nb-chars="15"><span class="idea" data-nb-ref-number="40" id="idea40" data-nb-words="2" data-nb-chars="15">„Rozsoudil to!“</span></p>
          <p class="chunk" data-nb-ref-number="41" data-nb-words="1" data-nb-chars="11"><span class="idea" data-nb-ref-number="41" id="idea41" data-nb-words="1" data-nb-chars="11">„Tlučhuba!“</span></p>
          <p class="chunk" data-nb-ref-number="42" data-nb-words="1" data-nb-chars="9"><span class="idea" data-nb-ref-number="42" id="idea42" data-nb-words="1" data-nb-chars="9">„Ouřada!“</span></p>
          <p class="chunk" data-nb-ref-number="43" data-nb-words="2" data-nb-chars="10"><span class="idea" data-nb-ref-number="43" id="idea43" data-nb-words="2" data-nb-chars="10">A&nbsp;podobně.</span></p>
          <p class="chunk" data-nb-ref-number="44" data-nb-words="23" data-nb-chars="154"><span class="idea" data-nb-ref-number="44" id="idea44" data-nb-words="23" data-nb-chars="154">„Pojďme, velevážený pane,“ zvedl náhle Marmeladov hlavu a&nbsp;podíval se&nbsp;na&nbsp;Raskolnikova: „Odveďte mě… Kozelův dům, ve&nbsp;dvoře. Už&nbsp;musím… ke&nbsp;Katěrině Ivanovně…“</span></p>
          <p class="chunk" data-nb-ref-number="45" data-nb-words="50" data-nb-chars="283"><span class="idea" data-nb-ref-number="45" id="idea45" data-nb-words="50" data-nb-chars="283">Raskolnikov už&nbsp;dlouho pomýšlel na&nbsp;odchod a&nbsp;sám se&nbsp;chystal, že&nbsp;Marmeladovovi pomůže. Ukázalo se, že&nbsp;tomu slouží mnohem lépe jazyk než nohy, nalehl na&nbsp;mladíka celou váhou. Bylo třeba zdolat dvě stě nebo tři sta kroků. Jak se&nbsp;blížili k&nbsp;domu, padal na&nbsp;opilce stále větší zmatek a&nbsp;strach.</span></p>
          <p class="chunk" data-nb-ref-number="46" data-nb-words="135" data-nb-chars="771"><span class="idea" data-nb-ref-number="46" id="idea46" data-nb-words="135" data-nb-chars="771">„Já se&nbsp;teď nebojím Katěriny Ivanovny,“ huhlal rozčileně, „ani toho, že&nbsp;mě&nbsp;začne tahat za&nbsp;vlasy. Co&nbsp;jsou to&nbsp;vlasy…! Vlasy jsou hloupost! To&nbsp;vám říkám! Je&nbsp;to&nbsp;tak dokonce líp, když mě&nbsp;začne krákat, ne, toho se&nbsp;nebojím… ale… jejích očí se&nbsp;bojím… ano… očí… Červených skvrn na&nbsp;tvářích se&nbsp;taky bojím… a&nbsp;ještě… jejího dechu se&nbsp;bojím… Viděl jste někdy někoho s&nbsp;touhle nemocí dýchat…, když byl rozčilený? A&nbsp;dětského pláče se&nbsp;také bojím… Protože jestli jim Soňa neobstarala jídlo, tak… opravdu nevím! To&nbsp;opravdu nevím! Ale ran se&nbsp;nebojím… Abyste věděl, velevážený, mě&nbsp;tyhle rány nejenom nebolí, nýbrž působí mi&nbsp;rozkoš… Už&nbsp;se&nbsp;bez toho ani nemohu obejít. Tak je&nbsp;to&nbsp;lepší. Ať&nbsp;bije, ať&nbsp;si&nbsp;uleví… to&nbsp;je&nbsp;lepší. Tohle je&nbsp;ten dům, co&nbsp;patří Kozelovi. Zámečníkovi, Němci, bohatému… veďte mě!“</span></p>
          <p class="chunk" data-nb-ref-number="47" data-nb-words="33" data-nb-chars="190"><span class="idea" data-nb-ref-number="47" id="idea47" data-nb-words="33" data-nb-chars="190">Vchodem ze&nbsp;dvora vyšli do&nbsp;třetího poschodí. Schody byly čím dál temnější. Bylo už&nbsp;skoro jedenáct, a&nbsp;ačkoliv v&nbsp;tu roční dobu není v&nbsp;Petrohradě pořádná noc, bylo v&nbsp;nejvyšším patře hodně temno.</span></p>
          <p class="chunk" data-nb-ref-number="48" data-nb-words="131" data-nb-chars="868"><span class="idea" data-nb-ref-number="48" id="idea48" data-nb-words="131" data-nb-chars="868">Malé začazené dveře na&nbsp;konci schodů, docela nahoře, byly ote­v­řené. Kousek svíčky osvětloval strašně nuznou, asi deset kroků dlouhou místnost; ze&nbsp;síně se&nbsp;dala přehlédnout celá. Všecko tam bylo nepořádně zpřeházené, většinou všelijaké dětské hadříky. Zadní kout byl přehrazený děravým prostěradlem, za&nbsp;kterým pravděpodobně stála postel. Jinak byly v&nbsp;pokoji jen dvě židle a&nbsp;hrozně otrhaný divan potažený voskovaným plátnem, před divanem stál starý kuchyňský stůl z&nbsp;borového dřeva, nenatřený a&nbsp;nepokrytý. Na&nbsp;kraji stolu dohoříval v&nbsp;železném svícnu lojový oharek. Měli tedy Marmeladovovi pro sebe celý pokoj, ne&nbsp;jen kout, ale místnost byla průchodicí. Dveře do&nbsp;dalších místností či&nbsp;klícek, v&nbsp;něž se&nbsp;byt Amálie Lippevechzelové rozpadal, byly pootevřené. Ozýval se&nbsp;odtud halas a&nbsp;křik. Smáli se&nbsp;tam. Nejspíš hráli karty nebo pili čaj. Občas odtud vylétlo velmi peprné slovo.</span></p>
          <p class="chunk" data-nb-ref-number="49" data-nb-words="324" data-nb-chars="2084"><span class="idea" data-nb-ref-number="49" id="idea49" data-nb-words="324" data-nb-chars="2084">Raskolnikov okamžitě poznal Katěrinu Ivanovnu. Byla to&nbsp;strašně přepadlá tenká žena, dost vysoká a&nbsp;urostlá, s&nbsp;dosud krásnými tmavě rusými vlasy a&nbsp;doopravdy rudými ruměnci na&nbsp;tvářích. Přecházela sem tam po&nbsp;své nevelké světnici, ruce sepjaté na&nbsp;prsou, rty speklé, a&nbsp;nepravidelně, přerývaně oddychovala. Oči se&nbsp;jí&nbsp;zimničně leskly, ale jejich pohled byl pichlavý a&nbsp;strnulý, v&nbsp;posledním mihotavém blikání dohořívajícího oharku působila ta&nbsp;souchotinářská a&nbsp;rozčilená tvář chorobným dojmem. Raskolnikov jí&nbsp;v&nbsp;duchu hádal asi třicet let, opravdu se&nbsp;k&nbsp;Marmeladovovi příliš nehodila… Příchozí neslyšela a&nbsp;vůbec nevnímala; jak se&nbsp;zdálo, nebyla plně při smyslech, neviděla a&nbsp;neslyšela. Ve&nbsp;světnici bylo dusno, okno však neotevřela; ze&nbsp;schodů šel zápach, ale dveře na&nbsp;schody byly otevřené, ze&nbsp;zadní místnosti se&nbsp;pootevřenými dveřmi valila klubka tabákového dýmu, dráždilo ji&nbsp;to&nbsp;ke&nbsp;kašli, ale nepřivírala. Nejmenší, asi šestileté děvčátko spalo skrčeno na&nbsp;podlaze, skoro vsedě, s&nbsp;hlavou zabořenou do&nbsp;pohovky. Tak o&nbsp;rok starší chlapec se&nbsp;celý třásl v&nbsp;koutě a&nbsp;plakal. Nejspíš byl zrovna bit. Nejstarší, asi desítileté děvčátko, vytáhlé a&nbsp;tenoučké jako sirka, jen v&nbsp;nuzné a&nbsp;potrhané košilce a&nbsp;ve vetchém soukenném zimníčku přehozeném přes nahá ramínka, který mu&nbsp;nedosahoval ani po&nbsp;kolena, jak byl ušit jistě už&nbsp;před dvěma lety, stálo v&nbsp;koutě vedle bratříčka a&nbsp;objímalo ho&nbsp;kolem krku dlouhou, na&nbsp;sirku vyschlou rukou. Nejspíš ho&nbsp;konejšila, cosi mu&nbsp;šeptala a&nbsp;všemožně ho&nbsp;chlácholila, aby se&nbsp;snad opět nerozvzlykal, a&nbsp;současně bázlivě pokukovala po&nbsp;matce svýma velikánskýma černýma očima, které se&nbsp;na&nbsp;jejím vyhublém a&nbsp;vylekaném obličejíčku zdály ještě větší. Marmeladov nevešel dovnitř, ale klesl hned ve&nbsp;dveřích na&nbsp;kolena a&nbsp;Raskolnikova postrčil kupředu. Když žena spatřila neznámého, roztržitě se&nbsp;před ním zastavila, na&nbsp;okamžik se&nbsp;probrala a&nbsp;zdálo se, že&nbsp;uvažuje, proč vešel. Ale vzápětí si&nbsp;pravděpodobně řekla, že&nbsp;jde do&nbsp;další místnosti, protože jejich byla průchodicí. Už&nbsp;si&nbsp;ho&nbsp;tedy nevšímala, šla k&nbsp;venkovním dveřím a&nbsp;chtěla je&nbsp;přivřít, ale náhle vykřikla, když na&nbsp;prahu spatřila klečet svého manžela.</span></p>
          <p class="chunk" data-nb-ref-number="50" data-nb-words="29" data-nb-chars="167"><span class="idea" data-nb-ref-number="50" id="idea50" data-nb-words="29" data-nb-chars="167">„Aha!“ rozkřikla se&nbsp;zběsile. „Už ses vrátil! Ty&nbsp;kriminálníku! Ty&nbsp;vyvrheli… Kde jsou peníze? Ukaž kapsy, co&nbsp;tam máš! Šaty máš také jiné! Kams dal šaty? A&nbsp;peníze? Mluv!“</span></p>
          <p class="chunk" data-nb-ref-number="51" data-nb-words="22" data-nb-chars="144"><span class="idea" data-nb-ref-number="51" id="idea51" data-nb-words="22" data-nb-chars="144">Horečně mu&nbsp;začala prohledávat kapsy. Marmeladov ihned poslušně a&nbsp;pokorně rozpřáhl ruce, aby jí&nbsp;usnadnil hledání. Neměl ovšem u&nbsp;sebe ani kopějku.</span></p>
          <p class="chunk" data-nb-ref-number="52" data-nb-words="41" data-nb-chars="243"><span class="idea" data-nb-ref-number="52" id="idea52" data-nb-words="41" data-nb-chars="243">„Tak kde jsou peníze?“ křičela. „Panebože, snad všechno nepropil! V&nbsp;truhle přece zbylo dvanáct rublů!“ A&nbsp;v&nbsp;náhlém vzplanutí zuřivosti ho&nbsp;popadla za&nbsp;vlasy a&nbsp;vlekla ho&nbsp;dovnitř. Marmeladov jí&nbsp;to&nbsp;sám ulehčoval tím, že&nbsp;za&nbsp;ní&nbsp;krotce lezl po&nbsp;kolenou.</span></p>
          <p class="chunk" data-nb-ref-number="53" data-nb-words="58" data-nb-chars="347"><span class="idea" data-nb-ref-number="53" id="idea53" data-nb-words="58" data-nb-chars="347">„I&nbsp;to mě&nbsp;blaží! I&nbsp;to mě&nbsp;nebolí, ale bla-a-ží, ve-le-vá-že-ný pa-ne-e!“ vykřikoval, jak jím cloumala za&nbsp;vlasy, ačkoliv už&nbsp;jednou udeřil čelem o&nbsp;podlahu. Děcko spící na&nbsp;zemi se&nbsp;probudilo a&nbsp;rozplakalo se. Chlapec v&nbsp;koutě se&nbsp;neudržel, začal se&nbsp;třást a&nbsp;strašně vyděšený, téměř v&nbsp;záchvatu, s&nbsp;nářkem přiskočil k&nbsp;sestřičce. Nejstarší se&nbsp;chvěla jako osika.</span></p>
          <p class="chunk" data-nb-ref-number="54" data-nb-words="40" data-nb-chars="242"><span class="idea" data-nb-ref-number="54" id="idea54" data-nb-words="40" data-nb-chars="242">„Propil je! Všecko, všecko propil!“ zoufale křičela ubohá žena. „I&nbsp;šaty má&nbsp;jiné! Ubožáci hladoví!“ zalomila rukama nad dětmi. „Zatracený život! A&nbsp;vy, vy&nbsp;se&nbsp;nestydíte,“ obořila se&nbsp;znenadání na&nbsp;Raskolnikova, „vy z&nbsp;krčmy! Ty&nbsp;jsi s&nbsp;ním pil! Ven!“</span></p>
          <p class="chunk" data-nb-ref-number="55" data-nb-words="139" data-nb-chars="871"><span class="idea" data-nb-ref-number="55" id="idea55" data-nb-words="139" data-nb-chars="871">Mladík neodpověděl a&nbsp;pospíšil, aby už&nbsp;byl odtud. Ke&nbsp;všemu se&nbsp;ještě dokořán otevřely vnitřní dveře a&nbsp;vykouklo z&nbsp;nich několik zvědavců. Vysunovaly se&nbsp;drze rozesmáté hlavy s&nbsp;cigaretami a&nbsp;dýmkami, v&nbsp;domácích čepičkách. Bylo vidět postavy v&nbsp;županech i&nbsp;docela rozhalené, v&nbsp;letním, až&nbsp;neslušném oblečení, některé s&nbsp;kartami v&nbsp;rukou. Zvlášť pobaveně se&nbsp;smáli, když Marmeladov, vláčený za&nbsp;vlasy, vykřikoval, že&nbsp;ho&nbsp;to&nbsp;blaží. Někteří se&nbsp;dokonce drali do&nbsp;světnice a&nbsp;nakonec se&nbsp;ozvalo zlověstné pištění; to&nbsp;se&nbsp;prodírala dovnitř sama Amálie Lippevechzelová, aby po&nbsp;svém zjednala pořádek a&nbsp;posté vyděsila nebohou ženu sprostým příkazem, že&nbsp;musí do&nbsp;zítřka vyklidit byt. Raskolnikov ještě stačil rychle sáhnout do&nbsp;kapsy, nabrat nazdařbůh hrstku drobných, které mu&nbsp;zbyly z&nbsp;rublu rozměněného v&nbsp;pivnici, a&nbsp;nenápadně je&nbsp;položit na&nbsp;okno. Ale venku na&nbsp;schodech si&nbsp;to&nbsp;rozmyslel a&nbsp;chtěl se&nbsp;vrátit.</span></p>
          <p class="chunk" data-nb-ref-number="56" data-nb-words="124" data-nb-chars="651"><span class="idea" data-nb-ref-number="56" id="idea56" data-nb-words="124" data-nb-chars="651">Co&nbsp;jsem to&nbsp;zas provedl za&nbsp;hloupost? řekl si. Oni mají Soňu, a&nbsp;já jsem odkázán sám na&nbsp;sebe. Ale s&nbsp;vědomím, že&nbsp;nazpět už&nbsp;si&nbsp;peníze vzít nemůže a&nbsp;že by&nbsp;si&nbsp;je&nbsp;stejně nevzal, mávl rukou a&nbsp;odcházel domů. Soňa přece taky potřebuje na&nbsp;krémy, pokračoval už&nbsp;na&nbsp;ulici a&nbsp;jízlivě se&nbsp;usmál, tahle čistota stojí peníze… Hm! Ale vždyť ta&nbsp;jejich Soněčka dneska sama pohoří, protože má&nbsp;také riziko, to&nbsp;je&nbsp;lov na&nbsp;vzácnou zvěř… rýžování zlata… a&nbsp;možná že&nbsp;bez těch mých peněz by&nbsp;byli zítra všichni na&nbsp;holičkách… Ach ta&nbsp;Soňa! Dovedli si&nbsp;ale otevřít pramen! A&nbsp;čerpají z&nbsp;něj! A&nbsp;jak čerpají. Zvykli si&nbsp;na&nbsp;to. Poplakali si, a&nbsp;zvykli si. Člověk je&nbsp;padouch, zvykne si&nbsp;na&nbsp;všechno!</span></p>
          <p class="chunk" data-nb-ref-number="57" data-nb-words="2" data-nb-chars="12"><span class="idea" data-nb-ref-number="57" id="idea57" data-nb-words="2" data-nb-chars="12">Zamyslel se.</span></p>
          <p class="chunk" data-nb-ref-number="58" data-nb-words="36" data-nb-chars="212"><span class="idea" data-nb-ref-number="58" id="idea58" data-nb-words="36" data-nb-chars="212">„A&nbsp;co když nemám pravdu,“ vyhrkl náhle bezděčně „co když člověk není <em>padouch</em> jako druh, jako lidský rod? Potom všecko ostatní jsou předsudky, jen a&nbsp;jen strašáky, a&nbsp;neexistují žádné zábrany, a&nbsp;tak je&nbsp;to&nbsp;správné…!“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zlocin_a_trest_008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>