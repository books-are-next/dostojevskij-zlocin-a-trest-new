<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="5">
    <meta name="apple-mobile-web-app-capable" content="yes">
    <title>5</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Fjodor Michajlovič Dostojevskij: Zločin a trest">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Zločin a trest">
    <meta property="og:title" content="Zločin a trest">
    <meta property="og:type" content="book">
    <meta property="og:book:author" content="Fjodor Michajlovič Dostojevskij">
    <meta property="twitter:title" content="Fjodor Michajlovič Dostojevskij: Zločin a trest">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./zlocin_a_trest_032.html">
    <link rel="next" href="./zlocin_a_trest_034.html">
    <meta name="nb-order" content="29">
    <link rel="self" href="zlocin_a_trest_033.html">
    <meta name="nb-identifier" content="dostojevskij-zlocin-a-trest-0102c33">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="6569" data-nb-chars="39565">
    <nav role="doc-toc">
      <ul class="plain section">
        <li><a href="zlocin_a_trest_005.html">ČÁST PRVNÍ</a>
          <ul>
            <li><a href="zlocin_a_trest_006.html">1</a></li>
            <li><a href="zlocin_a_trest_007.html">2</a></li>
            <li><a href="zlocin_a_trest_008.html">3</a></li>
            <li><a href="zlocin_a_trest_009.html">4</a></li>
            <li><a href="zlocin_a_trest_010.html">5</a></li>
            <li><a href="zlocin_a_trest_011.html">6</a></li>
            <li><a href="zlocin_a_trest_012.html">7</a></li>
          </ul>
        </li>
        <li><a href="zlocin_a_trest_013.html">ČÁST DRUHÁ</a>
          <ul>
            <li><a href="zlocin_a_trest_014.html">1</a></li>
            <li><a href="zlocin_a_trest_015.html">2</a></li>
            <li><a href="zlocin_a_trest_016.html">3</a></li>
            <li><a href="zlocin_a_trest_017.html">4</a></li>
            <li><a href="zlocin_a_trest_018.html">5</a></li>
            <li><a href="zlocin_a_trest_019.html">6</a></li>
            <li><a href="zlocin_a_trest_020.html">7</a></li>
          </ul>
        </li>
        <li><a href="zlocin_a_trest_021.html">ČÁST TŘETÍ</a>
          <ul>
            <li><a href="zlocin_a_trest_022.html">1</a></li>
            <li><a href="zlocin_a_trest_023.html">2</a></li>
            <li><a href="zlocin_a_trest_024.html">3</a></li>
            <li><a href="zlocin_a_trest_025.html">4</a></li>
            <li><a href="zlocin_a_trest_026.html">5</a></li>
            <li><a href="zlocin_a_trest_027.html">6</a></li>
          </ul>
        </li>
        <li><a href="zlocin_a_trest_028.html">ČÁST ČTVRTÁ</a>
          <ul>
            <li><a href="zlocin_a_trest_029.html">1</a></li>
            <li><a href="zlocin_a_trest_030.html">2</a></li>
            <li><a href="zlocin_a_trest_031.html">3</a></li>
            <li><a href="zlocin_a_trest_032.html">4</a></li>
            <li><a href="zlocin_a_trest_033.html">5</a></li>
            <li><a href="zlocin_a_trest_034.html">6</a></li>
          </ul>
        </li>
        <li><a href="zlocin_a_trest_035.html">ČÁST PÁTÁ</a>
          <ul>
            <li><a href="zlocin_a_trest_036.html">1</a></li>
            <li><a href="zlocin_a_trest_037.html">2</a></li>
            <li><a href="zlocin_a_trest_038.html">3</a></li>
            <li><a href="zlocin_a_trest_039.html">4</a></li>
            <li><a href="zlocin_a_trest_040.html">5</a></li>
          </ul>
        </li>
        <li><a href="zlocin_a_trest_041.html">ČÁST ŠESTÁ</a>
          <ul>
            <li><a href="zlocin_a_trest_042.html">1</a></li>
            <li><a href="zlocin_a_trest_043.html">2</a></li>
            <li><a href="zlocin_a_trest_044.html">3</a></li>
            <li><a href="zlocin_a_trest_045.html">4</a></li>
            <li><a href="zlocin_a_trest_046.html">5</a></li>
            <li><a href="zlocin_a_trest_047.html">6</a></li>
            <li><a href="zlocin_a_trest_048.html">7</a></li>
            <li><a href="zlocin_a_trest_049.html">8</a></li>
          </ul>
        </li>
        <li><a href="zlocin_a_trest_050.html">EPILOG</a>
          <ul>
            <li><a href="zlocin_a_trest_051.html">1</a></li>
            <li><a href="zlocin_a_trest_052.html">2</a></li>
          </ul>
        </li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zlocin_a_trest_032.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">5</span></h1>
        <section>
          <p class="chunk" data-nb-ref-number="2" data-nb-words="543" data-nb-chars="3293"><span class="idea" data-nb-ref-number="2" id="idea2" data-nb-words="543" data-nb-chars="3293">Když Raskolnikov nazítří v&nbsp;jedenáct hodin dopoledne vešel do&nbsp;domu -ského obvodu, do&nbsp;oddělení vyšetřujícího komisaře, a&nbsp;dal se&nbsp;ohlásit u&nbsp;Porfirije Petroviče, skoro se&nbsp;podivil, jak dlouho ho&nbsp;nechali čekat&nbsp;– než byl zavolán, uběhlo jistě nejméně deset minut. Podle jeho názoru se&nbsp;na&nbsp;něho měli dychtivě vrhnout. Místo toho však stál v&nbsp;čekárně a&nbsp;kolem něho chodili a&nbsp;přecházeli lidé, jimž byl zřejmě úplně lhostejný. V&nbsp;další místnosti podobné kanceláři sedělo a&nbsp;psalo několik písařů a&nbsp;nikdo z&nbsp;nich bezpochyby neměl nejmenší tušení, kdo je&nbsp;a&nbsp;co je&nbsp;Raskolnikov. Neklidným a&nbsp;podezíravým pohledem těkal kolem sebe a&nbsp;snažil se&nbsp;zjistit, zda snad není nablízku někdo, kdo ho&nbsp;střeží, někdo, kdo ho&nbsp;tajně nespouští z&nbsp;očí, aby někam nezmizel. Ale nic takového: viděl jen kancelářské, všedně ustarané tváře a&nbsp;ještě nějaké lidi, ale nikdo z&nbsp;nich se&nbsp;o&nbsp;něho ani za&nbsp;mák nezajímal, mohl se&nbsp;sebrat a&nbsp;jít třeba do&nbsp;tramtárie. A&nbsp;tak dospíval k&nbsp;stále pevnějšímu přesvědčení, že&nbsp;kdyby ten tajemný muž z&nbsp;včerejška, ten přízrak, který vyvstal ze&nbsp;země, všecko věděl a&nbsp;všecko viděl, mohl by&nbsp;tu&nbsp;teď on, Raskolnikov, stěží takhle stát a&nbsp;klidně se&nbsp;rozhlížet. Copak by&nbsp;tu&nbsp;na&nbsp;něho v&nbsp;tom případě čekali do&nbsp;jedenácti, až&nbsp;se&nbsp;mu&nbsp;milostivě uráčí přijít? Takže neznámý buď ještě nic neudal, anebo… anebo prostě také nic neví a&nbsp;sám, na&nbsp;vlastní oči nic neviděl (a jak také mohl?), a&nbsp;všecko to, co&nbsp;se&nbsp;včera přihodilo jemu, byl zase pouhý přízrak, zveličený jeho vznícenou a&nbsp;chorobnou fantazií. Ta&nbsp;domněnka se&nbsp;v&nbsp;něm začala utvrzovat už&nbsp;včera, hned ve&nbsp;chvílích největšího zmatku a&nbsp;zoufalství. Jak to&nbsp;nyní všecko promýšlel a&nbsp;jak se&nbsp;chystal k&nbsp;dalšímu boji, pocítil náhle, že&nbsp;se&nbsp;chvěje&nbsp;– až&nbsp;v&nbsp;něm vzkypěla žluč při pomyšlení, že&nbsp;se&nbsp;chvěje strachem před nenáviděným Porfirijem Petrovičem. Nejhroznější na&nbsp;tom všem bylo, že&nbsp;se&nbsp;s&nbsp;tím člověkem musí znovu setkat: nenáviděl ho&nbsp;nezměrně a&nbsp;nekonečně, a&nbsp;dokonce měl strach, aby se&nbsp;svou nenávistí nějak neprozradil. A&nbsp;jeho rozhořčení bylo tak silné, že&nbsp;okamžitě přemohlo třesavku; chystal se, že&nbsp;vstoupí s&nbsp;chladnou a&nbsp;troufalou tváří a&nbsp;pevně si&nbsp;umínil, že&nbsp;bude pokud možno mlčet, pozorovat a&nbsp;naslouchat a&nbsp;že alespoň tentokrát přemůže svou chorobně nedůtklivou povahu. A&nbsp;právě v&nbsp;té chvíli ho&nbsp;vybídli, aby vstoupil. První, co&nbsp;si&nbsp;uvědomil, bylo, že&nbsp;Porfirij Petrovič je&nbsp;v&nbsp;kanceláři sám. Jeho kancelář nebyla ani velká, ani malá; stál v&nbsp;ní velký psací stůl před divanem potaženým voskovaným plátnem, sekretář, v&nbsp;koutě skříň a&nbsp;konečně několik židlí&nbsp;– samý erární nábytek ze&nbsp;žlutého leštěného dřeva. V&nbsp;rohu, v&nbsp;zadní stěně, lépe řečeno přepážce, byly zavřené dveře: vzadu, za&nbsp;přepážkou, byly tedy pravděpodobně ještě nějaké místnosti. Jakmile vstoupil Raskolnikov, Porfirij Petrovič za&nbsp;ním okamžitě zavřel dveře, takže zůstali o&nbsp;samotě. Přivítal svého hosta napohled svrchovaně vesele a&nbsp;přívětivě, a&nbsp;teprve za&nbsp;chvíli si&nbsp;Raskolnikov podle některých příznaků všiml, že&nbsp;je&nbsp;jaksi nesvůj, jako by&nbsp;ztratil svou obvyklou jistotu nebo byl přistižen v&nbsp;nejintimnějším soukromí. „A, velevážený! Tak jste k&nbsp;nám přece zavítal…,“ spustil Porfirij a&nbsp;podával mu&nbsp;obě ruce. „Tak jen se&nbsp;posaďte, jen se&nbsp;posaďte, příteli! Anebo snad nesnášíte, když vám někdo říká velevážený a… příteli&nbsp;– jen tak <em>tout court</em><sup id="fnref:1"><a href="#fn:1" class="footnote-ref" role="doc-noteref">1</a></sup>? Nepokládejte to, prosím, za&nbsp;familiárnost… Semhle, prosím, na&nbsp;divánek.“ Raskolnikov se&nbsp;posadil, ale nespouštěl z&nbsp;něho oči.</span></p>
          <p class="chunk" data-nb-ref-number="3" data-nb-words="49" data-nb-chars="304"><span class="idea" data-nb-ref-number="3" id="idea3" data-nb-words="49" data-nb-chars="304">To&nbsp;„k nám“, ty&nbsp;omluvy, že&nbsp;je&nbsp;tak familiární, to&nbsp;francouzské <em>tout court</em> atd. atd., to&nbsp;všecko bylo velmi příznačné. Ale podával mi&nbsp;obě ruce, a&nbsp;nakonec nepodal ani jednu, včas ucukl, blesklo mu&nbsp;podezíravě hlavou. Oba se&nbsp;horečně zkoumali, ale jakmile se&nbsp;jejich pohledy setkaly, okamžitě bleskurychle uhýbaly.</span></p>
          <p class="chunk" data-nb-ref-number="4" data-nb-words="16" data-nb-chars="92"><span class="idea" data-nb-ref-number="4" id="idea4" data-nb-words="16" data-nb-chars="92">„Nesu vám ten přípis… ohledně těch hodinek… prosím. Je&nbsp;to&nbsp;dobře, nebo to&nbsp;mám ještě přepsat?“</span></p>
          <p class="chunk" data-nb-ref-number="5" data-nb-words="66" data-nb-chars="379"><span class="idea" data-nb-ref-number="5" id="idea5" data-nb-words="66" data-nb-chars="379">„Co? Přípis? Ale ovšem… nedělejte si&nbsp;starosti, to&nbsp;je&nbsp;v&nbsp;pořádku, prosím,“ vychrlil Porfirij Petrovič, jako by&nbsp;někam pospíchal, a&nbsp;teprve když to&nbsp;řekl, vzal od&nbsp;Raskolnikova přípis a&nbsp;nahlédl do&nbsp;něj. „Ano, správně, prosím. To&nbsp;úplně stačí,“ ujistil stejně kvapně a&nbsp;položil papír na&nbsp;stůl. Ale za&nbsp;chvíli, už&nbsp;mezi řečí o&nbsp;něčem jiném, vzal papír znova ze&nbsp;stolu a&nbsp;položil si&nbsp;ho&nbsp;na&nbsp;sekretář.</span></p>
          <p class="chunk" data-nb-ref-number="6" data-nb-words="91" data-nb-chars="555"><span class="idea" data-nb-ref-number="6" id="idea6" data-nb-words="91" data-nb-chars="555">„Včera jste myslím říkal, že&nbsp;byste mě&nbsp;chtěl… ve&nbsp;vší formě… vyslechnout ohledně mé&nbsp;známosti s&nbsp;tou… zavražděnou?“ ozval se&nbsp;opět Raskolnikov. Proč jsem zas řekl myslím? projelo mu&nbsp;hlavou. A&nbsp;proč mě&nbsp;tak znervózňuje, že&nbsp;jsem řekl myslím? projela mu&nbsp;vzápětí hlavou jiná myšlenka. A&nbsp;náhle si&nbsp;uvědomil, že&nbsp;jeho podezíravost od&nbsp;chvíle, kdy se&nbsp;setkal s&nbsp;Porfirijem, hned po&nbsp;několika prvních slovech a&nbsp;několika jeho pohledech narostla do&nbsp;nestvůrných rozměrů…, a&nbsp;že to&nbsp;je&nbsp;nesmírně nebezpečné: nervy povolují, neklid se&nbsp;zvyšuje. To&nbsp;je&nbsp;zlé! Zlé…! Opět se&nbsp;nějak podřeknu.</span></p>
          <p class="chunk" data-nb-ref-number="7" data-nb-words="135" data-nb-chars="857"><span class="idea" data-nb-ref-number="7" id="idea7" data-nb-words="135" data-nb-chars="857">„Tak, tak, tak! Nedělejte si&nbsp;starosti! To&nbsp;nepospíchá, to&nbsp;nepospíchá, prosím,“ drmolil Porfirij Petrovič, který přecházel sem a&nbsp;tam podle stolu, ale jaksi roztěkaně, hned spěchal k&nbsp;oknu, hned zas k&nbsp;sekretáři a&nbsp;hned ke&nbsp;stolu, hned uhýbal před Raskolnikovovým podezíravým pohledem, hned naopak náhle zůstával stát a&nbsp;upřeně se&nbsp;na&nbsp;něj díval. Jeho malá tlusťoučká a&nbsp;kulaťoučká postavička přitom skýtala prapodivný pohled, podobala se&nbsp;míčku, kutálejícímu se&nbsp;sem a&nbsp;tam a&nbsp;rychle se&nbsp;odrážejícímu od&nbsp;všech stěn a&nbsp;rohů. „Dost času, dost času, prosím…! Kouříte? Máte co? Prosím, račte si&nbsp;posloužit,“ pokračoval, nabízeje hostu dutinku. „Víte, přijímám vás zde, mám tady za&nbsp;přepážkou totiž byt… služební byt, teď ovšem přechodně bydlím v&nbsp;privátním. Tady bylo třeba provést nějaké opravy. Teď už&nbsp;je&nbsp;to&nbsp;skoro hotové… služební byt je&nbsp;totiž ohromná výhoda, viďte? Co&nbsp;říkáte?“</span></p>
          <p class="chunk" data-nb-ref-number="8" data-nb-words="11" data-nb-chars="75"><span class="idea" data-nb-ref-number="8" id="idea8" data-nb-words="11" data-nb-chars="75">„Jistě, ohromná výhoda,“ přitakal Raskolnikov a&nbsp;téměř výsměšně si&nbsp;ho&nbsp;měřil.</span></p>
          <p class="chunk" data-nb-ref-number="9" data-nb-words="58" data-nb-chars="389"><span class="idea" data-nb-ref-number="9" id="idea9" data-nb-words="58" data-nb-chars="389">„Ohromná výhoda, ohromná výhoda…,“ opakoval Porfirij Petrovič, jako by&nbsp;se&nbsp;náhle zahloubal nad něčím naprosto jiným, „ano, ohromná výhoda!“ zakončil skoro výkřikem a&nbsp;náhle stanul dva kroky od&nbsp;Raskolnikova a&nbsp;zadíval se&nbsp;naň. Banalita toho několikerého hloupého opakování, že&nbsp;služební byt je&nbsp;ohromná výhoda, byla v&nbsp;příliš ostrém rozporu s&nbsp;vážným, zamyšleným pohledem, který teď na&nbsp;hosta upřel.</span></p>
          <p class="chunk" data-nb-ref-number="10" data-nb-words="18" data-nb-chars="116"><span class="idea" data-nb-ref-number="10" id="idea10" data-nb-words="18" data-nb-chars="116">To&nbsp;však Raskolnikovovi jen ještě víc rozjitřilo žluč, takže už&nbsp;si&nbsp;nemohl odpustit ironický a&nbsp;hodně nebezpečný výpad.</span></p>
          <p class="chunk" data-nb-ref-number="11" data-nb-words="84" data-nb-chars="533"><span class="idea" data-nb-ref-number="11" id="idea11" data-nb-words="84" data-nb-chars="533">„Poslyšte,“ podíval se&nbsp;na&nbsp;něj náhle skoro drze a&nbsp;zdálo se, že&nbsp;mu&nbsp;ta&nbsp;drzost působí rozkoš, „je přece myslím taková právnická zásada, taková právnická metoda pro všelijaké vyslýchající osoby, a&nbsp;to začít zdaleka, hloupostmi, nebo třeba i&nbsp;vážně, ale docela z&nbsp;jiného konce, aby se&nbsp;vyslýchaný uklidnil či&nbsp;lépe řečeno rozptýlil, aby poklesla jeho ostražitost, a&nbsp;pak ho&nbsp;znenadání, docela neočekávaně udeřit nějakou klíčovou a&nbsp;nebezpečnou otázkou přímo do&nbsp;temene? Je&nbsp;to&nbsp;tak? To&nbsp;se&nbsp;myslím nezbytně doporučuje ve&nbsp;všech pravidlech a&nbsp;rukovětích?“</span></p>
          <p class="chunk" data-nb-ref-number="12" data-nb-words="208" data-nb-chars="1223"><span class="idea" data-nb-ref-number="12" id="idea12" data-nb-words="208" data-nb-chars="1223">„Tak, tak… tak vy&nbsp;myslíte, že&nbsp;jsem vás tím služebním bytem tento… co?“ A&nbsp;Porfirij Petrovič po&nbsp;těch slovech přimhouřil oči a&nbsp;zamrkal; tvář se&nbsp;mu&nbsp;vesele a&nbsp;lstivě rozsvítila, vrásky na&nbsp;čele se&nbsp;vyhladily, malá očka se&nbsp;zúžila, ústa se&nbsp;roztáhla a&nbsp;náhle propukl v&nbsp;dlouhý nervózní smích, při němž vzrušeně klátil celým tělem a&nbsp;díval se&nbsp;Raskolnikovovi přímo do&nbsp;očí. Ten se&nbsp;trochu nuceně zasmál, ale jakmile Porfirij uviděl, že&nbsp;se&nbsp;také směje, zahlaholil takovým smíchem, až&nbsp;skoro zmodral, a&nbsp;tu překročilo Raskolnikovovo znechucení náhle míru opatrnosti; přestal se&nbsp;smát, zamračil se&nbsp;a&nbsp;dlouze, záštiplně se&nbsp;na&nbsp;Porfirije zadíval a&nbsp;nespustil z&nbsp;něho oči po&nbsp;celou dobu jeho dlouhého a&nbsp;jakoby naschvál protahovaného záchvatu smíchu. Neopatrnost byla ostatně zřejmá na&nbsp;obou stranách: vypadalo to, jako by&nbsp;se&nbsp;Porfirij Petrovič nepokrytě vysmíval svému hostu, reagujícímu na&nbsp;ten smích nenávistně, a&nbsp;nebyl tím ani trochu vyveden z&nbsp;rovnováhy Tato okolnost byla pro Raskolnikova velmi důležitá&nbsp;– pochopil, že&nbsp;Porfirij Petrovič nebyl nejspíš ani prve vůbec zmaten, a&nbsp;že naopak asi on&nbsp;sám sedl na&nbsp;lep, že&nbsp;tu&nbsp;zřejmě jde o&nbsp;cosi, o&nbsp;čem nemá tušení, že&nbsp;tu&nbsp;je&nbsp;cosi ve&nbsp;hře a&nbsp;že už&nbsp;je&nbsp;možná všecko připraveno a&nbsp;vzápětí, hned teď se&nbsp;to&nbsp;provalí a&nbsp;zdrtí ho…</span></p>
          <p class="chunk" data-nb-ref-number="13" data-nb-words="10" data-nb-chars="54"><span class="idea" data-nb-ref-number="13" id="idea13" data-nb-words="10" data-nb-chars="54">Proto přistoupil ihned k&nbsp;věci, vstal a&nbsp;sáhl po&nbsp;čepici.</span></p>
          <p class="chunk" data-nb-ref-number="14" data-nb-words="138" data-nb-chars="862"><span class="idea" data-nb-ref-number="14" id="idea14" data-nb-words="138" data-nb-chars="862">„Porfiriji Petroviči,“ promluvil rozhodně, ale dost podrážděně, „včera jste vyslovil přání, abych se&nbsp;dostavil k&nbsp;nějakému výslechu. (Na slovo <em>výslech</em> položil zvláštní důraz.) Jsem tady, a&nbsp;jestliže ode mne něco potřebujete, klaďte mi&nbsp;otázky, a&nbsp;jestliže ne, dovolte, abych směl zase jít. Pospíchám, mám povinnosti… Musím na&nbsp;pohřeb tomu přejetému úředníkovi, o&nbsp;kterém… také víte…,“ dodal a&nbsp;hned se&nbsp;za&nbsp;ten dodatek v&nbsp;duchu vypeskoval, ale pak se&nbsp;rozčilil ještě víc: „Už mě&nbsp;to&nbsp;přestává bavit, slyšíte, a&nbsp;už dávno… kvůli tomu jsem se&nbsp;zčásti i&nbsp;rozstonal… zkrátka,“ vykřikl téměř, když si&nbsp;uvědomil, že&nbsp;věta o&nbsp;nemoci je&nbsp;ještě nevhodnější, „zkrátka: buď laskavě přistupte k&nbsp;výslechu, anebo mě&nbsp;okamžitě propusťte…, a&nbsp;jestliže mě&nbsp;chcete vyslýchat, tak jedině ve&nbsp;vší formě, prosím. Jinak na&nbsp;to&nbsp;nepřistoupím! A&nbsp;tak tedy zatím sbohem, protože my&nbsp;dva nemáme jinak spolu co&nbsp;dělat.“</span></p>
          <p class="chunk" data-nb-ref-number="15" data-nb-words="166" data-nb-chars="982"><span class="idea" data-nb-ref-number="15" id="idea15" data-nb-words="166" data-nb-chars="982">„Božíčku! Co&nbsp;to&nbsp;do&nbsp;vás vjelo! Na&nbsp;copak bych se&nbsp;vás mohl vyptávat,“ zakdákal náhle Porfirij Petrovič, který okamžitě změnil tón i&nbsp;výraz a&nbsp;ihned se&nbsp;přestal smát. „Jen klid, klid, prosím,“ staral se&nbsp;a&nbsp;začal zas hned zmateně pobíhat, hned zas Raskolnikova zdržovat. „Dost času, dost času, to&nbsp;všecko jsou, prosím vás, jen hlouposti! Naopak jsem hrozně rád, že&nbsp;jste se&nbsp;na&nbsp;nás konečně přišel podívat… Jste mým hostem. A&nbsp;pro ten zatrachtilý smích se&nbsp;na&nbsp;mne, milý Rodione Romanoviči, nezlobte. Rodion Romanovič, že? Mám dojem, že&nbsp;tak je&nbsp;to&nbsp;po&nbsp;panu otci…? Jsem vznětlivý člověk, a&nbsp;vy jste mě&nbsp;náramně pobavil tou svou vtipnou poznámkou, někdy se&nbsp;vám tak roztřesu třeba na&nbsp;půl hodiny, jako guma… Mám totiž hrozně lechtivou bránici. Při své konstrukci se&nbsp;až&nbsp;bojím mrtvičky. Tak se&nbsp;přece posaďte, copak je&nbsp;vám…? Tak prosím vás, příteli, nebo si&nbsp;ještě budu myslet, že&nbsp;se&nbsp;zlobíte…“ Raskolnikov, pořád ještě nasupený, mlčel, poslouchal a&nbsp;pozoroval. Nicméně se&nbsp;posadil, ale čepici držel stále v&nbsp;ruce.</span></p>
          <p class="chunk" data-nb-ref-number="16" data-nb-words="201" data-nb-chars="1201"><span class="idea" data-nb-ref-number="16" id="idea16" data-nb-words="201" data-nb-chars="1201">„Povím vám na&nbsp;sebe jednu věc, milý příteli, tak říkajíc kvůli charakteristice,“ pokračoval Porfirij Petrovič, který dál pobíhal po&nbsp;místnosti, a&nbsp;jak se&nbsp;zdálo, pořád uhýbal před hostovým pohledem. „Víte, já&nbsp;jsem starý mládenec, nespolečenský a&nbsp;neznámý, a&nbsp;mimoto jsem odbytý a&nbsp;zkostnatělý, dědičně zatížený člověk… a… a&nbsp;všiml jste si, Rodione Romanoviči, že&nbsp;když se&nbsp;u&nbsp;nás, myslím u&nbsp;nás v&nbsp;Rusku, a&nbsp;hlavně v&nbsp;našich petrohradských kroužcích, sejdou dva rozumní lidé, kteří se&nbsp;ještě příliš neznají, ale kteří si, abych tak řekl, jeden druhého váží, třeba jako já&nbsp;a&nbsp;vy, tak určitě dobré půl hodiny nevědí, o&nbsp;čem spolu mají mluvit, jsou k&nbsp;sobě studení a&nbsp;jeden je&nbsp;rozpačitější než druhý. Kdekdo ví, o&nbsp;čem mluvit, například dámy… nebo třeba lidé z&nbsp;lepší společnosti mají vždycky v&nbsp;zásobě téma k&nbsp;rozhovoru, <em>c’est de&nbsp;rigueur</em><sup id="fnref:2"><a href="#fn:2" class="footnote-ref" role="doc-noteref">2</a></sup>, ale lidé středních vrstev, jako jsme my, jsou všichni nekňubové a&nbsp;nemluvové…, míním myslící lidi. Čím to&nbsp;jen, příteli, je? Jestli tím, že&nbsp;nemáme žádné společné zájmy, nebo že&nbsp;jsme příliš poctiví a&nbsp;nechceme jeden druhého šidit, kdo ví. Viďte? Co&nbsp;myslíte? Tak přece položte tu&nbsp;čepičku, prosím, pořád jako byste byl na&nbsp;odchodu, vždyť je&nbsp;to&nbsp;člověku až&nbsp;nepříjemné… Jsem přece naopak tak rád…“</span></p>
          <p class="chunk" data-nb-ref-number="17" data-nb-words="23" data-nb-chars="162"><span class="idea" data-nb-ref-number="17" id="idea17" data-nb-words="23" data-nb-chars="162">Raskolnikov odložil čepici a&nbsp;mlčky, vážně a&nbsp;ponuře poslouchal Porfirijovo prázdné a&nbsp;zmatené tlachání. Copak opravdu chce těmi hloupými žvásty uspat mou pozornost?</span></p>
          <p class="chunk" data-nb-ref-number="18" data-nb-words="338" data-nb-chars="2090"><span class="idea" data-nb-ref-number="18" id="idea18" data-nb-words="338" data-nb-chars="2090">„Kafíčko vám nenabídnu, prosím, tady se&nbsp;to&nbsp;nehodí, ale proč bych pět minut neposeděl s&nbsp;přítelem a&nbsp;nepobavil se,“ sypal ze&nbsp;sebe bez přestávky Porfirij, „mám těch služebních povinností… a&nbsp;nezlobte se, příteli, že&nbsp;chodím pořád sem a&nbsp;tam, promiňte, příteli, mám hrozný strach, abych vás něčím neurazil, ale potřebuji nutně pohyb. Ustavičně sedím a&nbsp;jsem šťasten, když se&nbsp;mohu pět minut projít… hemoroidy, pořád se&nbsp;chystám, že&nbsp;se&nbsp;začnu léčit tělocvikem, slyšel jsem, že&nbsp;prý státní, řádní státní, ba&nbsp;tajní radové čiperně skáčou přes šňůru, jen považte, inu věda v&nbsp;našem století… tak… A&nbsp;pokud jde o&nbsp;ty zdejší povinnosti, výslechy a&nbsp;všechny ty&nbsp;formality… vy&nbsp;sám jste se, příteli, zrovna dotkl otázky výslechů…, tak abyste věděl, opravdu, milý Rodione Romanoviči, tyhle výslechy někdy zmatou víc vyslýchajícího než vyslýchaného… To&nbsp;jste před chvílí, příteli, podotkl opravdu správně a&nbsp;vtipně. (Raskolnikov nic podobného nepodotkl.) Popletou! Skutečně popletou! A&nbsp;pořád totéž a&nbsp;pořád dokola, jako na&nbsp;kolovrátku! Prý se&nbsp;chystá reforma a&nbsp;my teď budeme mít jiné tituly, hehehe! Ale co&nbsp;se&nbsp;týče našich právnických metod&nbsp;– jak jste se&nbsp;vtipně vyjádřil&nbsp;– tak s&nbsp;vámi, prosím, do&nbsp;písmenky souhlasím. Řekněte sám, kdo ze&nbsp;souzených, ať&nbsp;je&nbsp;to&nbsp;třeba nejprimitivnější venkovan, neví, že&nbsp;ho&nbsp;například nejdříve začnou zasypávat nevěcnými otázkami (jak jste se&nbsp;trefně vyjádřil), a&nbsp;pak najednou bum palicí přímo do&nbsp;temene, hehehe! Přímo do&nbsp;temene, jak jste trefně přirovnal, hehe! Tak vy&nbsp;jste si&nbsp;opravdu myslel, že&nbsp;jsem vás chtěl tím bytem… hehe! Vy&nbsp;jste ale kousavý člověk! Ale už&nbsp;přestanu! Počkat, ještě něco, slovo rodí slovo, myšlenka myšlenku&nbsp;– tak vy&nbsp;jste prve, prosím, také říkal něco o&nbsp;formě ve&nbsp;spojitosti s&nbsp;výslechem, viďte…? Ale jaképak ve&nbsp;vší formě! Abyste věděl, forma je&nbsp;v&nbsp;mnoha případech nesmysl. Leckdy je&nbsp;docela obyčejný přátelský rozhovor mnohem užitečnější. Forma nikdy neuteče, v&nbsp;tom směru buďte, prosím, klidný. A&nbsp;co je&nbsp;to&nbsp;vůbec forma, ptám se&nbsp;vás? Vyšetřujícímu není možné svazovat na&nbsp;každém kroku ruce formou. Práce vyšetřujícího orgánu je, abych tak řekl, tvůrčí, je&nbsp;to&nbsp;svého druhu umění… hehehe!“</span></p>
          <p class="chunk" data-nb-ref-number="19" data-nb-words="88" data-nb-chars="544"><span class="idea" data-nb-ref-number="19" id="idea19" data-nb-words="88" data-nb-chars="544">Porfirij Petrovič chvilenku nabíral dech. Neúnavně chrlil nesmyslně banální věty, které proplétal tajemnými narážkami, a&nbsp;hned zase nemožně tlachal. Teď už&nbsp;po&nbsp;pokoji skoro běhal, jeho krátké tlusté nohy se&nbsp;míhaly stále rychleji, ale přitom se&nbsp;pořád díval do&nbsp;země, pravou ruku měl založenou za&nbsp;zády a&nbsp;levou neustále mával a&nbsp;dělal různé posunky, které byly pokaždé v&nbsp;překvapivém rozporu s&nbsp;tím, co&nbsp;říkal. Raskolnikov si&nbsp;náhle všiml, že&nbsp;se&nbsp;při svém pobíhání po&nbsp;místnosti asi dvakrát na&nbsp;okamžik zastavil u&nbsp;dveří, jako by&nbsp;poslouchal… Snad něco nečeká?</span></p>
          <p class="chunk" data-nb-ref-number="20" data-nb-words="90" data-nb-chars="590"><span class="idea" data-nb-ref-number="20" id="idea20" data-nb-words="90" data-nb-chars="590">„Ano, úplně oprávněně,“ vedl dále svou Porfirij a&nbsp;podíval se&nbsp;vesele a&nbsp;neobyčejně prostoduše na&nbsp;Raskolnikova (který sebou přitom přímo trhl a&nbsp;rázem byl ve&nbsp;střehu), „úplně oprávněně jste si, prosím, tak vtipně vzal na&nbsp;paškál právnické formy, hehehe! Ty&nbsp;naše (některé, samozřejmě) hlubokomyslné psychologické metody jsou hrozně směšné a&nbsp;snad i&nbsp;zbytečné, pokud jsou příliš spoutané formou. Ano… zase se&nbsp;vracím k&nbsp;té formě: nuže, kdybych já&nbsp;někoho pokládal za&nbsp;pachatele nebo lépe řečeno toho či&nbsp;onoho podezříval ze&nbsp;spáchání zločinu, který mám vyjasnit… Studujete přece práva, Rodione Romanoviči?“</span></p>
          <p class="chunk" data-nb-ref-number="21" data-nb-words="3" data-nb-chars="21"><span class="idea" data-nb-ref-number="21" id="idea21" data-nb-words="3" data-nb-chars="21">„Ano, studoval jsem.“</span></p>
          <p class="chunk" data-nb-ref-number="22" data-nb-words="847" data-nb-chars="4900"><span class="idea" data-nb-ref-number="22" id="idea22" data-nb-words="847" data-nb-chars="4900">„Tak poslyšte, abych tak řekl, malý příklad pro budoucnost&nbsp;– ale ne&nbsp;abyste si&nbsp;myslel, že&nbsp;vás chci poučovat, vás, který tisknete takové články o&nbsp;zločinech. Kdepak, dovoluji si&nbsp;vás s&nbsp;tím seznámit jen jako s&nbsp;faktem&nbsp;– tak tedy, kdybych já&nbsp;například pokládal toho či&nbsp;onoho za&nbsp;pachatele, proč bych ho, řekněte mi, znepokojoval předčasně, i&nbsp;kdybych proti němu měl důkazy? Jednoho jsem například povinen zavřít co&nbsp;nejrychleji, ale druhý je&nbsp;docela jiný případ, tak proč bych ho&nbsp;nenechal, aby se&nbsp;trochu prošel po&nbsp;městě, hehehe? Ale ne, jak vidím, tak jste mi&nbsp;dost neporozuměl, já&nbsp;vám to&nbsp;tedy vyložím jasněji: kdybych ho&nbsp;například uvěznil příliš brzy, tak mu&nbsp;tím možná ještě dodám mravní oporu, hehe. Vy&nbsp;se&nbsp;tomu smějete? (Raskolnikova ani nenapadlo, aby se&nbsp;smál&nbsp;– seděl se&nbsp;sevřenými rty a&nbsp;neodtrhoval svůj žhoucí pohled od&nbsp;očí Porfirije Petroviče.) A&nbsp;přece je&nbsp;to&nbsp;tak, zvláště v&nbsp;některém případě, protože lidé jsou různí, ale praxe je&nbsp;ve&nbsp;všech případech stejná. Vy&nbsp;mi&nbsp;na&nbsp;to&nbsp;řeknete: důkazy. Ano, dejme tomu, že&nbsp;důkazy, ale důkazy jsou, příteli, povětšině hůl o&nbsp;dvou koncích a&nbsp;já jsem přece vyšetřující soudce, taky jen slabý člověk, bohužel, ale chtěl bych vést vyšetřování, abych tak řekl, matematicky jasně; rád bych získal takový usvědčující důkaz, aby to&nbsp;bylo jako dvakrát dvě jsou čtyři! Aby to&nbsp;byl přímý a&nbsp;nezvratný, usvědčující důkaz! Protože když ho&nbsp;zatknu předčasně, i&nbsp;když si&nbsp;budu jist, že&nbsp;to&nbsp;je&nbsp;<em>on</em>, tak se&nbsp;tím možná připravím o&nbsp;možnost dále ho&nbsp;usvědčovat. Proč? Protože mu&nbsp;tím dám, abych tak řekl, jistotu, že&nbsp;ho, abych tak řekl, psychologicky upevním a&nbsp;uklidním a&nbsp;on se&nbsp;přede mnou stáhne do&nbsp;své ulity, protože konečně pochopí, že&nbsp;je&nbsp;delikvent. To&nbsp;prý v&nbsp;Sevastopolu měli po&nbsp;Almě prozíraví lidé kdovíjakou hrůzu, že&nbsp;na&nbsp;ně&nbsp;nepřítel ihned otevřeně zaútočí a&nbsp;dobude Sevastopolu naráz, ale jakmile zjistili, že&nbsp;nepřítel dal přednost pravidelnému obléhání a&nbsp;kope kolem nich zákopy, tak prý se&nbsp;ti&nbsp;prozíraví lidé bezmezně zaradovali a&nbsp;uklidnili&nbsp;– získali tím nejméně dva měsíce času, protože, kdypak je&nbsp;dostanou obléháním? Vy&nbsp;se&nbsp;mi&nbsp;opět smějete, už&nbsp;zas nevěříte? Ale jistě i&nbsp;vy máte pravdu. Ano, máte, máte! To&nbsp;všecko jsou zvláštní případy, souhlasím, případ, který uvádím, je&nbsp;skutečně zvláštní! Ale nezapomínejte přitom, nejmilejší Rodione Romanoviči, na&nbsp;jednu věc: že&nbsp;totiž obecný případ, ten, na&nbsp;který jsou šity všechny právnické normy a&nbsp;zásady a&nbsp;podle něhož jsou rozpracovány a&nbsp;vtěleny do&nbsp;knih, že&nbsp;takový obecný případ, prosím, vůbec neexistuje, z&nbsp;toho prostého důvodu, že&nbsp;každý případ bez výjimky, třeba i&nbsp;zločin, jakmile se&nbsp;stane skutečností, ihned se&nbsp;tím mění v&nbsp;případ dokonale zvláštní a&nbsp;často i&nbsp;v&nbsp;takový, který se&nbsp;žádnému předchozímu nepodobá. V&nbsp;tomhle směru se&nbsp;někdy přihodí velmi komické věci, prosím. Když nechám nějakého podobného pána, aby se&nbsp;zabýval sám sebou, když ho&nbsp;nezatýkám ani ničím neznepokojuji, ale když v&nbsp;každé hodině a&nbsp;každé minutě ví&nbsp;nebo aspoň se&nbsp;domýšlí, že&nbsp;vím všecko, že&nbsp;do&nbsp;případu vidím, že&nbsp;ho&nbsp;ve&nbsp;dne v&nbsp;noci sleduji a&nbsp;neúnavně hlídám, dostanu-li ho&nbsp;cílevědomě do&nbsp;rozpoložení neustálé nejistoty a&nbsp;obav, tak ho&nbsp;to&nbsp;na&nbsp;mou duši vyvede z&nbsp;míry, to&nbsp;je&nbsp;jisté, a&nbsp;nakonec přijde sám a&nbsp;možná ještě vyvede něco, co&nbsp;bude jasné jako dvakrát dvě, co&nbsp;bude, abych tak řekl, čistá matematika, a&nbsp;to je&nbsp;příjemné. To&nbsp;se&nbsp;může stát i&nbsp;venkovskému primitivovi, natož pak našinci, dnešnímu inteligentovi a&nbsp;k&nbsp;tomu určitým způsobem založenému člověku! Protože, milý příteli, rozpoznat, jak je&nbsp;kdo založen, je&nbsp;náramně důležitá věc! A&nbsp;nervy, nervy, prosím, na&nbsp;ty&nbsp;jste docela zapomněl! Vždyť je&nbsp;to&nbsp;dnes všecko nezdravé a&nbsp;slabé a&nbsp;přecitlivělé…! A&nbsp;co žluči, co&nbsp;žluči každý má! Doslova dolovat by&nbsp;se&nbsp;z&nbsp;nich mohla, řeknu vám! A&nbsp;pročpak bych si&nbsp;dělal starosti s&nbsp;tím, že&nbsp;si&nbsp;chodí volně po&nbsp;městě! Jen ať&nbsp;se&nbsp;zatím ještě prochází, stejně vím, že&nbsp;ho&nbsp;mám v&nbsp;hrsti a&nbsp;že mi&nbsp;nikam neuteče! A&nbsp;kam by&nbsp;také utíkal, hehe! Snad ne&nbsp;do&nbsp;ciziny? Do&nbsp;ciziny vám uteče Polák, ale <em>on</em> ne, tím spíš, že&nbsp;ho&nbsp;hlídám, že&nbsp;jsem zařídil, co&nbsp;bylo třeba. Nebo že&nbsp;by&nbsp;se&nbsp;ztratil v&nbsp;širé vlasti? Ale tam žijí naši venkovani, čistokrevní, ruští, patriarchální, a&nbsp;dnešní inteligent přece dá&nbsp;přednost žaláři, než aby žil s&nbsp;takovými cizinci, jako jsou naši rolníci, hehe! Ale to&nbsp;všecko je&nbsp;nesmyslné a&nbsp;povrchní. Co&nbsp;to&nbsp;znamená útěk? To&nbsp;je&nbsp;pouhá forma, v&nbsp;tom netkví jádro věci, protože on&nbsp;neuteče nejenom proto, že&nbsp;nemá kam, nýbrž on&nbsp;mi&nbsp;neuteče <em>psychologicky</em>, hehe! To&nbsp;je&nbsp;přece pojmíček! Neuteče mi, protože je&nbsp;to&nbsp;přírodní zákon, i&nbsp;kdyby měl nakrásně kam utéct. Viděl jste můru před svíčkou? Zrovna takhle bude pořád a&nbsp;ustavičně kroužit kolem mne&nbsp;– jako kolem svíčky, svoboda se&nbsp;mu&nbsp;zprotiví, začne koumat, začne se&nbsp;zaplétat, sám sebe omotá doslova sítěmi, uštve se&nbsp;k&nbsp;smrti! A&nbsp;nejen to, sám mi&nbsp;předvede nějaký matematický kousek, nějaké to&nbsp;dvakrát dvě, jen když mu&nbsp;na&nbsp;to&nbsp;poskytnu dost času… A&nbsp;pořád, pořád se&nbsp;kolem mě&nbsp;bude točit a&nbsp;pořád blíž a&nbsp;blíž a&nbsp;– bác! Najednou mi&nbsp;sám vletí do&nbsp;huby a&nbsp;já ho&nbsp;spolknu, prosím, a&nbsp;to bude náramně příjemné, hehehe! Nevěříte?“</span></p>
          <p class="chunk" data-nb-ref-number="23" data-nb-words="15" data-nb-chars="95"><span class="idea" data-nb-ref-number="23" id="idea23" data-nb-words="15" data-nb-chars="95">Raskolnikov nic neříkal, seděl bledý a&nbsp;strnulý a&nbsp;stále stejně napjatě četl v&nbsp;Porfirijově tváři.</span></p>
          <p class="chunk" data-nb-ref-number="24" data-nb-words="124" data-nb-chars="666"><span class="idea" data-nb-ref-number="24" id="idea24" data-nb-words="124" data-nb-chars="666">Pěkná lekce! myslel si&nbsp;a&nbsp;cítil mrazení v&nbsp;zádech. To&nbsp;už&nbsp;je&nbsp;víc než kočka s&nbsp;myší, jako to&nbsp;bylo včera. A&nbsp;přece mi&nbsp;svou sílu neukazuje a&nbsp;nepředvádí jen tak pro nic za&nbsp;nic, na&nbsp;to&nbsp;je&nbsp;příliš chytrý… V&nbsp;tom něco vězí, ale co? Kdepak, kamaráde, marně mě&nbsp;strašíš a&nbsp;balamutíš! Nemáš žádné důkazy a&nbsp;ten muž z&nbsp;včerejška neexistuje! Chceš mě&nbsp;jen poplést, chceš, abych se&nbsp;neovládl a&nbsp;ztratil hlavu, a&nbsp;v&nbsp;tom stavu mě&nbsp;chceš klepnout, ale to&nbsp;se&nbsp;mýlíš, to&nbsp;ti&nbsp;nevyjde, vůbec nevyjde! Ale proč jenom, proč se&nbsp;mnou mluví tak hrozně otevřeně…? Počítá snad s&nbsp;mými nemocnými nervy? Kdepak, kamaráde, to&nbsp;se&nbsp;mýlíš, nevyjde ti&nbsp;to, ačkoliv sis na&nbsp;mě&nbsp;něco připravil… Však uvidíme, co&nbsp;sis připravil.</span></p>
          <p class="chunk" data-nb-ref-number="25" data-nb-words="90" data-nb-chars="528"><span class="idea" data-nb-ref-number="25" id="idea25" data-nb-words="90" data-nb-chars="528">A&nbsp;sebral všechnu vnitřní sílu, aby čelil hrozné a&nbsp;neznámé katastrofě. Chvílemi měl chuť se&nbsp;na&nbsp;Porfirije vrhnout a&nbsp;na místě ho&nbsp;uškrtit. Už&nbsp;když vcházel, měl ze&nbsp;své zloby strach. Cítil, že&nbsp;mu&nbsp;okoraly rty, že&nbsp;mu&nbsp;divoce buší srdce a&nbsp;schne pěna v&nbsp;koutcích. Ale přesto byl rozhodnut mlčet, a&nbsp;dokud nenadejde jeho chvíle, nepromluvit ani slovo. Pochopil, že&nbsp;to&nbsp;je&nbsp;v&nbsp;jeho situaci nejlepší taktika, protože tak se&nbsp;nejen nepodřekne, nýbrž naopak vydráždí svým mlčením protivníka, a&nbsp;možná že&nbsp;se&nbsp;nakonec prořekne on. Alespoň na&nbsp;to&nbsp;spoléhal.</span></p>
          <p class="chunk" data-nb-ref-number="26" data-nb-words="651" data-nb-chars="3923"><span class="idea" data-nb-ref-number="26" id="idea26" data-nb-words="651" data-nb-chars="3923">„Ne, jak vidím, pořád mi&nbsp;nevěříte, pořád si&nbsp;myslíte, že&nbsp;to&nbsp;jsou samé nevinné žertíky,“ udržoval dále rozhovor Porfirij, který se&nbsp;tvářil stále veseleji a&nbsp;neustále se&nbsp;spokojeně pochichtával, a&nbsp;znova začal tančit po&nbsp;kanceláři. „A&nbsp;máte ovšem pravdu, sám pánbůh už&nbsp;mě&nbsp;stvořil tak, že&nbsp;moje figura probouzí v&nbsp;ostatních jen komické asociace, zkrátka šašek, prosím. Ale já&nbsp;vám něco povím a&nbsp;důtklivě poradím, nezlobte se&nbsp;proto na&nbsp;mne, staříka&nbsp;– vy&nbsp;jste, milý Rodione Romanoviči, ještě mladík, jste tak říkajíc v&nbsp;rozpuku mládí, a&nbsp;proto jako všechna mládež si&nbsp;u&nbsp;člověka ze&nbsp;všeho nejvíce ceníte rozumu. Hravý důvtip a&nbsp;abstraktní rozumování, to&nbsp;je&nbsp;to, co&nbsp;vás láká. A&nbsp;to znamená, že&nbsp;se&nbsp;podobáte jako vejce vejci například někdejšímu rakouskému Hofkriegsratu, pokud ovšem smím kritizovat válečné události: na&nbsp;papíře Napoleona porazili i&nbsp;zajali a&nbsp;vůbec to&nbsp;tam u&nbsp;zeleného stolu všecko náramně důvtipně propočítali a&nbsp;shrnuli, ale ejhle, kdo se&nbsp;vzdal, byl generál Mack s&nbsp;celou svou armádou, hehehe! Vidíte, vidíte, příteli, už&nbsp;se&nbsp;mi&nbsp;smějete, že&nbsp;já, každým coulem civilista, si&nbsp;vybírám příklady z&nbsp;válečné historie. Ale co&nbsp;se&nbsp;dá&nbsp;dělat, nemohu za&nbsp;svou slabost, mám rád vojenství, a&nbsp;co teprve jak rád čtu tahle vojenská hlášení… rozhodně jsem se&nbsp;minul povoláním. Měl jsem sloužit v&nbsp;armádě, ano, měl. Napoleon by&nbsp;ze&nbsp;mne asi nebyl, ale na&nbsp;majora bych to&nbsp;snad byl dotáhl, hehehe! Tak já&nbsp;vám teď, můj milý, naliju čistého vína o&nbsp;tom <em>zvláštním případě</em>. Skutečnost a&nbsp;lidská přirozenost jsou, milý pane, vážné věci a&nbsp;umějí někdy udělat pořádnou čáru i&nbsp;přes ten nejprozíravější rozpočet! Dejte na&nbsp;slova starého člověka, myslím to&nbsp;vážně, Rodione Romanoviči!“ Porfirij Petrovič, jemuž mohlo být nanejvýš pětatřicet, při těch slovech opravdu jako by&nbsp;zestárl, i&nbsp;hlas se&nbsp;mu&nbsp;změnil, a&nbsp;nějak se&nbsp;celý nahrbil: „A&nbsp;navíc člověka, který s&nbsp;vámi mluví, ano, úplně otevřeně… Mluvím s&nbsp;vámi otevřeně, nebo ne? Co&nbsp;říkáte? Já&nbsp;bych řekl, že&nbsp;naprosto: zadarmo vám tu&nbsp;prozrazuji takové věci, vůbec nic za&nbsp;to&nbsp;nežádám, hehe! No, ale tak tedy dál: důvtip je&nbsp;podle mne báječná věc, ano, je&nbsp;to&nbsp;abych tak řekl přirozená krása a&nbsp;životní potěcha a&nbsp;někdy dovede vykoumat takové hádanky, že&nbsp;byste řekl, kam se&nbsp;na&nbsp;ně&nbsp;hrabe nějaký ubohoučký vyšetřovatel, který je&nbsp;přitom ve&nbsp;vleku své vlastní fantazie, jak už&nbsp;to&nbsp;jinak nejde, protože je&nbsp;to&nbsp;přece také jen člověk! Ale právě lidská přirozenost ubohoučkého vyšetřovatele vždycky dostane z&nbsp;úzkých, to&nbsp;je&nbsp;ta&nbsp;bída! A&nbsp;na to&nbsp;mládež, zbožňující důvtip a&nbsp;‚překračující všechny překážky‘ (jak jste se&nbsp;velmi vtipně a&nbsp;pronikavě ráčil vyjádřit), prostě nepomyslí. Takový vám dejme tomu i&nbsp;zalže, myslím tím jednoho z&nbsp;takových, myslím <em>zvláštní případ</em>, inkognito, zalže výborně, zalže tím nejdůmyslnějším způsobem a&nbsp;řekl byste, že&nbsp;může triumfovat, že&nbsp;může vychutnávat ovoce svého důvtipu, a&nbsp;zatím bác! Na&nbsp;tom nejzajímavějším, na&nbsp;tom nejožehavějším místě se&nbsp;vám svalí do&nbsp;mdlob. Prosím, může jít o&nbsp;nemoc, někdy bývá v&nbsp;místnostech i&nbsp;dusno, ale přece! Přece vás tím upozornil! Lež mu&nbsp;vyšla jedinečně, ale se&nbsp;svou lidskou přirozeností se&nbsp;už&nbsp;vypořádat nedokázal. A&nbsp;kde je&nbsp;se&nbsp;svou lstivostí! Jindy, stržen hravostí svého důvtipu, začne si&nbsp;z&nbsp;člověka, který ho&nbsp;podezřívá, střílet, a&nbsp;jakoby naschvál, jakoby ve&nbsp;hře, zbledne, <em>přespříliš přirozeně</em>, přespříliš pravděpodobně, prosím, a&nbsp;zase upozornil! A&nbsp;i když v&nbsp;první chvíli někoho napálí, tomu se&nbsp;to&nbsp;přes noc rozleží v&nbsp;hlavě, není-li docela na&nbsp;hlavu padlý. S&nbsp;tím se&nbsp;přece setkáte na&nbsp;každém kroku! A&nbsp;nejen to: sám začne předbíhat a&nbsp;vnucovat se, ačkoliv se&nbsp;ho&nbsp;nikdo na&nbsp;nic neptá, bez ustání zavádí řeč na&nbsp;to, o&nbsp;čem by&nbsp;měl naopak mlčet, dává k&nbsp;lepšímu všelijaké alegorie, hehe! Sám přijde a&nbsp;vyptává se: pročpak mě&nbsp;pořád ještě nezatýkají? Hehehe! A&nbsp;tak to&nbsp;přece může dopadnout i&nbsp;s&nbsp;nejdůvtipnějším člověkem, s&nbsp;psychologem a&nbsp;spisovatelem! Lidská povaha je&nbsp;jako zrcadlo, nejjasnější zrcadlo! Zhlížej se&nbsp;v&nbsp;něm a&nbsp;kochej se, prosím! Ale pročpak jste tak zbledl, Rodione Romanoviči, neudělalo se&nbsp;vám mdlo? Nemám otevřít okýnko?“</span></p>
          <p class="chunk" data-nb-ref-number="27" data-nb-words="15" data-nb-chars="104"><span class="idea" data-nb-ref-number="27" id="idea27" data-nb-words="15" data-nb-chars="104">„Ach ne, neobtěžujte se, prosím!“ vyrazil Raskolnikov a&nbsp;náhle se&nbsp;rozesmál. „Jen se&nbsp;prosím, neobtěžujte!“</span></p>
          <p class="chunk" data-nb-ref-number="28" data-nb-words="29" data-nb-chars="181"><span class="idea" data-nb-ref-number="28" id="idea28" data-nb-words="29" data-nb-chars="181">Porfirij se&nbsp;proti němu zastavil, postál a&nbsp;náhle se&nbsp;nakazil a&nbsp;rozesmál se&nbsp;také. Raskolnikov se&nbsp;však znenadání zarazil uprostřed záchvatu svého křečovitého smíchu a&nbsp;zvedl se&nbsp;z&nbsp;divanu.</span></p>
          <p class="chunk" data-nb-ref-number="29" data-nb-words="74" data-nb-chars="458"><span class="idea" data-nb-ref-number="29" id="idea29" data-nb-words="74" data-nb-chars="458">„Porfiriji Petroviči!“ řekl zvučně a&nbsp;důrazně, ačkoliv se&nbsp;stěží držel na&nbsp;roztřesených nohou. „Konečně bezpečně vyrozumívám, že&nbsp;mě&nbsp;nepochybně podezříváte z&nbsp;vraždy té&nbsp;stařeny a&nbsp;její sestry Lizavety. Proto vám za&nbsp;sebe prohlašuji, že&nbsp;to&nbsp;už&nbsp;dávno přesahuje všechny meze! Jestliže jste dospěl k&nbsp;názoru, že&nbsp;máte právo stíhat mě&nbsp;podle zákona, tak to&nbsp;udělejte! Myslíte-li, že&nbsp;mě&nbsp;můžete zatknout, tak mě&nbsp;zatkněte! Ale nenechám si&nbsp;líbit, abyste se&nbsp;mi&nbsp;smál a&nbsp;trýznil mě!“</span></p>
          <p class="chunk" data-nb-ref-number="30" data-nb-words="17" data-nb-chars="97"><span class="idea" data-nb-ref-number="30" id="idea30" data-nb-words="17" data-nb-chars="97">Najednou se&nbsp;mu&nbsp;roztřásly rty, oči mu&nbsp;zahořely vztekem a&nbsp;doposud tlumený hlas propukl v&nbsp;plné síle.</span></p>
          <p class="chunk" data-nb-ref-number="31" data-nb-words="14" data-nb-chars="102"><span class="idea" data-nb-ref-number="31" id="idea31" data-nb-words="14" data-nb-chars="102">„Nenechám!“ vykřikl náhle a&nbsp;vší silou uhodil pěstí do&nbsp;stolu. „Slyšíte, Porfiriji Petroviči? Nenechám!“</span></p>
          <p class="chunk" data-nb-ref-number="32" data-nb-words="25" data-nb-chars="150"><span class="idea" data-nb-ref-number="32" id="idea32" data-nb-words="25" data-nb-chars="150">„Ale bože, co&nbsp;se&nbsp;to&nbsp;s&nbsp;vámi zase děje!“ vyděsil se&nbsp;zřejmě docela vážně Porfirij Petrovič. „Příteli! Rodione Romanoviči! Kamaráde! To&nbsp;přece! Co&nbsp;je&nbsp;vám?“</span></p>
          <p class="chunk" data-nb-ref-number="33" data-nb-words="5" data-nb-chars="37"><span class="idea" data-nb-ref-number="33" id="idea33" data-nb-words="5" data-nb-chars="37">„A&nbsp;nenechám!“ křičel dál Raskolnikov.</span></p>
          <p class="chunk" data-nb-ref-number="34" data-nb-words="22" data-nb-chars="154"><span class="idea" data-nb-ref-number="34" id="idea34" data-nb-words="22" data-nb-chars="154">„Ne tak nahlas, příteli! Uslyší nás, seběhnou se, copak jim pak řekneme, vzpamatujte se!“ zašeptal zděšeně Porfirij Petrovič těsně u&nbsp;Raskolnikovovy tváře.</span></p>
          <p class="chunk" data-nb-ref-number="35" data-nb-words="11" data-nb-chars="87"><span class="idea" data-nb-ref-number="35" id="idea35" data-nb-words="11" data-nb-chars="87">„Nenechám, nenechám!“ opakoval mechanicky Raskolnikov, ale náhle také už&nbsp;docela šeptem.</span></p>
          <p class="chunk" data-nb-ref-number="36" data-nb-words="9" data-nb-chars="57"><span class="idea" data-nb-ref-number="36" id="idea36" data-nb-words="9" data-nb-chars="57">Porfirij Petrovič se&nbsp;rychle otočil a&nbsp;utíkal otevřít okno.</span></p>
          <p class="chunk" data-nb-ref-number="37" data-nb-words="27" data-nb-chars="152"><span class="idea" data-nb-ref-number="37" id="idea37" data-nb-words="27" data-nb-chars="152">„Honem čerstvý vzduch! A&nbsp;pár doušků vody, máte nějaký záchvat!“ A&nbsp;už se&nbsp;rozběhl ke&nbsp;dveřím, aby dal přinést vodu, ale v&nbsp;koutě naštěstí stála plná karafa.</span></p>
          <p class="chunk" data-nb-ref-number="38" data-nb-words="35" data-nb-chars="211"><span class="idea" data-nb-ref-number="38" id="idea38" data-nb-words="35" data-nb-chars="211">„Napijte se, příteli,“ šeptal mu&nbsp;a&nbsp;překotně mu&nbsp;podával karafu, „to vám snad pomůže…“ Úlek i&nbsp;péče Porfirije Petroviče byly tak přirozené, že&nbsp;Raskolnikov zmlkl a&nbsp;trochu vyjeveně na&nbsp;něho zíral. Vodu si&nbsp;však nevzal.</span></p>
          <p class="chunk" data-nb-ref-number="39" data-nb-words="22" data-nb-chars="135"><span class="idea" data-nb-ref-number="39" id="idea39" data-nb-words="22" data-nb-chars="135">„Rodione Romanoviči! Můj milý! Takhle sám sebe připravíte o&nbsp;rozum, to&nbsp;mi&nbsp;věřte, ech! Ach! Tak se&nbsp;přece napijte! Aspoň kapánek vypijte!“</span></p>
          <p class="chunk" data-nb-ref-number="40" data-nb-words="22" data-nb-chars="130"><span class="idea" data-nb-ref-number="40" id="idea40" data-nb-words="22" data-nb-chars="130">Mocí mu&nbsp;vtiskl do&nbsp;ruky sklenici. Raskolnikov ji&nbsp;bezmyšlenkovitě zvedl ke&nbsp;rtům, ale vzpamatoval se&nbsp;a&nbsp;s&nbsp;odporem ji&nbsp;postavil na&nbsp;stůl.</span></p>
          <p class="chunk" data-nb-ref-number="41" data-nb-words="92" data-nb-chars="567"><span class="idea" data-nb-ref-number="41" id="idea41" data-nb-words="92" data-nb-chars="567">„Ano, ano, tak jsme měli malý záchvat! Takhle si, příteli milý, znova přivoláte tu&nbsp;svou nemoc,“ zahalasil s&nbsp;přátelskou účastí Porfirij Petrovič, ale pořád ještě se&nbsp;tvářil trochu zmateně. „Panebože! Pročpak se&nbsp;trochu nešetříte? Však za&nbsp;mnou už&nbsp;včera přišel Dmitrij Prokofjič&nbsp;– uznávám, uznávám to, prosím, mám ošklivou, jízlivou povahu, ale co&nbsp;všechno on&nbsp;v&nbsp;tom neviděl…! Bože! Přišel včera po&nbsp;vás, zrovna jsme obědvali, napovídal toho, já&nbsp;jen oči vyvaloval, no, myslel jsem si… ach můj ty&nbsp;bože! To&nbsp;vy&nbsp;jste ho&nbsp;poslal? Ale posaďte se, příteli, co&nbsp;stojíte, propánakrále!“</span></p>
          <p class="chunk" data-nb-ref-number="42" data-nb-words="18" data-nb-chars="88"><span class="idea" data-nb-ref-number="42" id="idea42" data-nb-words="18" data-nb-chars="88">„Ne, já&nbsp;ho&nbsp;neposlal! Ale věděl jsem, že&nbsp;k&nbsp;vám šel i&nbsp;proč k&nbsp;vám šel,“ odsekl Raskolnikov.</span></p>
          <p class="chunk" data-nb-ref-number="43" data-nb-words="1" data-nb-chars="8"><span class="idea" data-nb-ref-number="43" id="idea43" data-nb-words="1" data-nb-chars="8">„Věděl?“</span></p>
          <p class="chunk" data-nb-ref-number="44" data-nb-words="4" data-nb-chars="19"><span class="idea" data-nb-ref-number="44" id="idea44" data-nb-words="4" data-nb-chars="19">„Věděl. Co&nbsp;na&nbsp;tom?“</span></p>
          <p class="chunk" data-nb-ref-number="45" data-nb-words="188" data-nb-chars="1095"><span class="idea" data-nb-ref-number="45" id="idea45" data-nb-words="188" data-nb-chars="1095">„Ale to, příteli Rodione Romanoviči, že&nbsp;znám ještě jinší vaše hrdinské kousky, já&nbsp;vím všecko! Myslíte, že&nbsp;nevím, jak jste šel <em>najímat byt</em> navečer, po&nbsp;setmění, a&nbsp;jak jste tahal za&nbsp;zvoneček a&nbsp;vyptával se&nbsp;na&nbsp;krev a&nbsp;jak jste docela popletl dělníky i&nbsp;domovníky? Já&nbsp;přece chápu vaše tehdejší duševní rozpoložení… ale takhle se&nbsp;přece docela připravíte o&nbsp;rozum, na&nbsp;mou duši! Uštvete se! Jste, prosím, přespříliš pobouřen, ušlechtile pobouřen všemi těmi příkořími, která jste utrpěl, nejdříve od&nbsp;osudu a&nbsp;pak na&nbsp;komisařství, a&nbsp;teď se&nbsp;zmítáte od&nbsp;jednoho k&nbsp;druhému a&nbsp;chcete, abych tak řekl, všechny donutit, aby mluvili a&nbsp;aby se&nbsp;všecko vysvětlilo naráz, protože už&nbsp;máte dost všech těch hloupostí a&nbsp;všeho toho podezřívání. Že&nbsp;je&nbsp;to&nbsp;tak? Že&nbsp;do&nbsp;vás vidím…? Jenže takhle neuštvete jen sebe, ale poblázníte mi&nbsp;i&nbsp;Razumichina, a&nbsp;ten je&nbsp;na&nbsp;tohle příliš <em>dobrý</em> člověk, řekněte sám. U&nbsp;vás to&nbsp;je&nbsp;nemoc, ale u&nbsp;něho ctnost, proto by&nbsp;se&nbsp;mohl tou nemocí snadno nakazit… Příteli, až&nbsp;se&nbsp;uklidníte, tak vám povím… Ale posaďte se&nbsp;přece, příteli, propánakrále. Odpočiňte si, prosím vás, jste bílý jako stěna, tak už&nbsp;si&nbsp;sedněte.“</span></p>
          <p class="chunk" data-nb-ref-number="46" data-nb-words="65" data-nb-chars="411"><span class="idea" data-nb-ref-number="46" id="idea46" data-nb-words="65" data-nb-chars="411">Raskolnikov se&nbsp;posadil, jeho třesavka ustávala a&nbsp;po celém těle se&nbsp;mu&nbsp;začala rozlévat horkost. Otřesený na&nbsp;nejvyšší stupeň, napjatě poslouchal vylekaného, přátelsky ho&nbsp;ošetřujícího Porfirije Petroviče. Nevěřil však ani jedinému jeho slovu, ačkoliv měl zvláštní chuť mu&nbsp;věřit. Porfirijova neočekávaná zmínka o&nbsp;bytě ho&nbsp;nesmírně ohromila. Tak on&nbsp;tedy ví, že&nbsp;jsem byl v&nbsp;tom bytě? blesklo mu&nbsp;hlavou. A&nbsp;sám mi&nbsp;to&nbsp;říká!</span></p>
          <p class="chunk" data-nb-ref-number="47" data-nb-words="221" data-nb-chars="1313"><span class="idea" data-nb-ref-number="47" id="idea47" data-nb-words="221" data-nb-chars="1313">„V&nbsp;naší soudní praxi se&nbsp;vyskytl jeden skoro navlas takový případ, psychologický, chorobný případ,“ pokračoval chvatně Porfirij Petrovič. „To jeden na&nbsp;sebe také napovídal, že&nbsp;je&nbsp;vrah, a&nbsp;k&nbsp;tomu jak: podstrčil jim úplné halucinace, předložil fakta, vylíčil okolnosti, všecky do&nbsp;jednoho popletl a&nbsp;zmátl, a&nbsp;proč? Jen proto, že&nbsp;byl naprosto neúmyslně do&nbsp;jisté míry příčinou té&nbsp;vraždy, ale jenom do&nbsp;jisté míry, a&nbsp;jak se&nbsp;dověděl, že&nbsp;dal vrahům popud, zmalomyslněl, přemohla ho&nbsp;melancholie, ocitl se&nbsp;v&nbsp;zajetí představ, úplně se&nbsp;z&nbsp;toho pomátl a&nbsp;přesvědčil sám sebe, že&nbsp;je&nbsp;vrah! Nu, senát ten případ nakonec vyjasnil a&nbsp;ten nešťastník byl osvobozen a&nbsp;dán pod dohled. Díky senátu! Ale mohlo to&nbsp;dopadnout safraportsky, ach ouvej! Kam to&nbsp;takhle dospějete, příteli? Takhle si&nbsp;můžete i&nbsp;něco uhnat, když už&nbsp;vás přepadají takové choutky vybičovávat si&nbsp;nervy a&nbsp;chodit po&nbsp;nocích zvonit u&nbsp;bytů a&nbsp;vyptávat se&nbsp;na&nbsp;krev! S&nbsp;touhle psychologií jsem se&nbsp;už&nbsp;přece ve&nbsp;své praxi setkal! Zrovna tak to&nbsp;přece někdy člověka táhne, aby skočil z&nbsp;okna nebo z&nbsp;věže, a&nbsp;je to&nbsp;tak lákavé. Zrovna jako ten zvoneček, viďte… Jste nemocný, Rodione Romanoviči, nemocný! A&nbsp;příliš jste svou nemoc zanedbal, věřte. Měl byste se&nbsp;poradit se&nbsp;zkušeným lékařem, ten váš tlouštík vám asi není moc platný…! Blouzníte! To&nbsp;všechno děláte jen proto, že&nbsp;nejste při smyslech!“</span></p>
          <p class="chunk" data-nb-ref-number="48" data-nb-words="8" data-nb-chars="48"><span class="idea" data-nb-ref-number="48" id="idea48" data-nb-words="8" data-nb-chars="48">S&nbsp;Raskolnikovem se&nbsp;na&nbsp;okamžik zatočil celý svět.</span></p>
          <p class="chunk" data-nb-ref-number="49" data-nb-words="33" data-nb-chars="179"><span class="idea" data-nb-ref-number="49" id="idea49" data-nb-words="33" data-nb-chars="179">Je&nbsp;to&nbsp;možné, je&nbsp;to&nbsp;možné, blikalo v&nbsp;něm, že&nbsp;lže i&nbsp;teď? Není! Není! odháněl tu&nbsp;myšlenku, protože tušil, jak by&nbsp;ho&nbsp;rozběsnila a&nbsp;rozzuřila, protože cítil, že&nbsp;se&nbsp;snad pomátne vztekem.</span></p>
          <p class="chunk" data-nb-ref-number="50" data-nb-words="24" data-nb-chars="161"><span class="idea" data-nb-ref-number="50" id="idea50" data-nb-words="24" data-nb-chars="161">„To nebylo žádné blouznění, byl jsem plně při smyslech!“ vybuchl a&nbsp;k&nbsp;prasknutí napínal mozek ve&nbsp;snaze prohlédnout Porfirijovu hru. „Při smyslech! Plně! Slyšíte?“</span></p>
          <p class="chunk" data-nb-ref-number="51" data-nb-words="107" data-nb-chars="628"><span class="idea" data-nb-ref-number="51" id="idea51" data-nb-words="107" data-nb-chars="628">„Ale ano, slyším a&nbsp;chápu! Včera jste přece zdůrazňoval, že&nbsp;jste při smyslech! To&nbsp;je&nbsp;všecko, co&nbsp;můžete říci, rozumím! Eech…! Ale vezměte v&nbsp;úvahu, Rodione Romanoviči, příteli dobrý, alespoň tohle&nbsp;– kdybyste přece byl skutečně pachatel nebo měl v&nbsp;té zatracené věci vůbec nějak prsty, trval byste proboha na&nbsp;tom, že&nbsp;jste to&nbsp;všecko dělal při zdravých smyslech, a&nbsp;ne v&nbsp;poblouznění? A&nbsp;ještě jak trval, s&nbsp;jakou zvláštní úporností, copak by&nbsp;to&nbsp;bylo možné? Podle mne by&nbsp;to&nbsp;přece bylo právě naopak. Kdybyste přece neměl čisté svědomí, tak byste určitě tvrdošíjně dokazoval, že&nbsp;jste to&nbsp;všecko dělal v&nbsp;blouznivém stavu! Že&nbsp;je&nbsp;to&nbsp;tak? Viďte?“</span></p>
          <p class="chunk" data-nb-ref-number="52" data-nb-words="24" data-nb-chars="153"><span class="idea" data-nb-ref-number="52" id="idea52" data-nb-words="24" data-nb-chars="153">Otázka vyzněla trochu lišácky. Raskolnikov se&nbsp;před Porfirijem, který se&nbsp;k&nbsp;němu sklonil, odtáhl až&nbsp;na&nbsp;opěradlo divanu a&nbsp;mlčky, užasle ho&nbsp;probodával očima.</span></p>
          <p class="chunk" data-nb-ref-number="53" data-nb-words="50" data-nb-chars="272"><span class="idea" data-nb-ref-number="53" id="idea53" data-nb-words="50" data-nb-chars="272">„Anebo co&nbsp;se&nbsp;týče pana Razumichina, toho, jestli mi&nbsp;včera přišel domluvit sám od&nbsp;sebe, nebo z&nbsp;vašeho návodu! Měl byste přece tvrdit, že&nbsp;přišel sám od&nbsp;sebe, a&nbsp;zatajit, že&nbsp;z&nbsp;vašeho návodu! A&nbsp;vidíte, vy&nbsp;se&nbsp;s&nbsp;tím netajíte! Vy&nbsp;naopak ještě zdůrazňujete, že&nbsp;jste mu&nbsp;to&nbsp;poradil!“</span></p>
          <p class="chunk" data-nb-ref-number="54" data-nb-words="10" data-nb-chars="67"><span class="idea" data-nb-ref-number="54" id="idea54" data-nb-words="10" data-nb-chars="67">Raskolnikov nikdy nic takového netvrdil. Přeběhl mu&nbsp;mráz po&nbsp;zádech.</span></p>
          <p class="chunk" data-nb-ref-number="55" data-nb-words="50" data-nb-chars="289"><span class="idea" data-nb-ref-number="55" id="idea55" data-nb-words="50" data-nb-chars="289">„Vy neustále lžete,“ řekl těžce a&nbsp;chabě a&nbsp;zkřivil rty ve&nbsp;zmučeném úsměvu. „Chcete mi&nbsp;znova dokázat, že&nbsp;mi&nbsp;vidíte do&nbsp;karet, že&nbsp;víte už&nbsp;napřed, jak na&nbsp;kterou vaši otázku odpovím,“ říkal a&nbsp;přitom nejasně cítil, že&nbsp;už&nbsp;náležitě neváží slova, „chcete mě&nbsp;zastrašit… anebo se&nbsp;mi&nbsp;prostě vysmíváte…“</span></p>
          <p class="chunk" data-nb-ref-number="56" data-nb-words="16" data-nb-chars="84"><span class="idea" data-nb-ref-number="56" id="idea56" data-nb-words="16" data-nb-chars="84">Upřeně a&nbsp;ostře se&nbsp;na&nbsp;Porfirije díval a&nbsp;z&nbsp;jeho očí náhle opět vyšlehla nesmírná zášť.</span></p>
          <p class="chunk" data-nb-ref-number="57" data-nb-words="24" data-nb-chars="146"><span class="idea" data-nb-ref-number="57" id="idea57" data-nb-words="24" data-nb-chars="146">„Lžete a&nbsp;lžete!“ vybuchl. „Sám nejlíp víte, že&nbsp;to&nbsp;nejlepší, co&nbsp;může pachatel udělat, je&nbsp;pokud možno nezatajovat to, co&nbsp;tajit nemusí. Nevěřím vám!“</span></p>
          <p class="chunk" data-nb-ref-number="58" data-nb-words="51" data-nb-chars="275"><span class="idea" data-nb-ref-number="58" id="idea58" data-nb-words="51" data-nb-chars="275">„Jste vy&nbsp;ale vrtkavý!“ uchichtl se&nbsp;Porfirij. „S&nbsp;vámi se, příteli, člověk nedomluví, vás posedla nějaká mánie. Tak vy&nbsp;mi&nbsp;nevěříte? A&nbsp;já vám říkám, že&nbsp;už&nbsp;věříte, že&nbsp;už&nbsp;mi&nbsp;kapánek věříte, a&nbsp;já se&nbsp;postarám, abyste mi&nbsp;věřil docela, protože vás mám rád a&nbsp;od srdce chci vaše dobro.“</span></p>
          <p class="chunk" data-nb-ref-number="59" data-nb-words="3" data-nb-chars="28"><span class="idea" data-nb-ref-number="59" id="idea59" data-nb-words="3" data-nb-chars="28">Raskolnikovovi zacukaly rty.</span></p>
          <p class="chunk" data-nb-ref-number="60" data-nb-words="51" data-nb-chars="312"><span class="idea" data-nb-ref-number="60" id="idea60" data-nb-words="51" data-nb-chars="312">„Ano, chci vaše dobro, a&nbsp;proto vám říkám naposled,“ pokračoval Porfirij a&nbsp;sevřel Raskolnikovovi jemně a&nbsp;přátelsky paži kousek nad loktem, „naposled vám říkám: nezanedbejte svou chorobu. A&nbsp;mimoto za&nbsp;vámi nyní přijela i&nbsp;rodina, myslete i&nbsp;na ně. Měl byste je&nbsp;uklidňovat a&nbsp;hýčkat, a&nbsp;zatím jim jenom naháníte strach…“</span></p>
          <p class="chunk" data-nb-ref-number="61" data-nb-words="24" data-nb-chars="114"><span class="idea" data-nb-ref-number="61" id="idea61" data-nb-words="24" data-nb-chars="114">„Co je&nbsp;vám do&nbsp;toho? Odkud to&nbsp;víte? Proč vás to&nbsp;tak zajímá? Vy&nbsp;mě&nbsp;tedy špehujete a&nbsp;chcete mi&nbsp;to&nbsp;dát na&nbsp;srozuměnou?“</span></p>
          <p class="chunk" data-nb-ref-number="62" data-nb-words="247" data-nb-chars="1447"><span class="idea" data-nb-ref-number="62" id="idea62" data-nb-words="247" data-nb-chars="1447">„Ach, příteli! Od&nbsp;vás přece, přímo od&nbsp;vás jsem se&nbsp;všechno dověděl! Sám nevnímáte, co&nbsp;ve&nbsp;svém rozjitření už&nbsp;napřed prozrazujete přede mnou i&nbsp;před ostatními. A&nbsp;od pana Razumichina, od&nbsp;Dmitrije Prokofjeviče jsem se&nbsp;včera dověděl také mnoho zajímavých podrobností. Počkejte prosím, teď jste mě&nbsp;přerušil, ale já&nbsp;vám chci ještě říct, že&nbsp;jste pro tu&nbsp;svou nedůtklivost při vší své důvtipnosti už&nbsp;docela ztratil zdravý názor na&nbsp;věci. Vraťme se&nbsp;jen zase k&nbsp;tomu, o&nbsp;čem jsme mluvili&nbsp;– k&nbsp;tomu zvonění: takovou vzácnou věc, takový fakt (ano, skutečný fakt!) jsem vám vydal se&nbsp;vším všudy, já, vyšetřovatel! A&nbsp;vám to&nbsp;nic neříká? Copak bych takhle mohl jednat, kdybych vás jen trochu podezříval? Vždyť bych naopak musel nejdřív ukolébat vaši podezřívavost a&nbsp;nedat ani mrknutím oka znát, že&nbsp;už&nbsp;o&nbsp;tom faktu vím, musel bych odvést vaši pozornost jiným směrem a&nbsp;pak vás udeřit jako palicí do&nbsp;temene (řečeno vašimi vlastními slovy): ‚Copak jste, vážený pane, ráčil pohledávat v&nbsp;deset, ne-li v&nbsp;jedenáct hodin večer v&nbsp;bytě zavražděné? A&nbsp;proč jste zkoušel zvoneček? A&nbsp;proč jste se&nbsp;vyptával na&nbsp;krev? A&nbsp;proč jste mátl domovníky a&nbsp;zval je&nbsp;na&nbsp;komisařství?, Vidíte, takhle bych přece asi jednal, kdybych na&nbsp;vás měl jen stín podezření. Musel bych zapsat vaši výpověď, udělat u&nbsp;vás prohlídku a&nbsp;možná vás i&nbsp;zajistit… To&nbsp;znamená, že&nbsp;vás z&nbsp;ničeho nepodezřívám, počínám si&nbsp;přece docela jinak! A&nbsp;vy už&nbsp;jste, prosím, ztratil zdravý názor na&nbsp;věci, a&nbsp;opakuji, i&nbsp;schopnost cokoliv vidět!“</span></p>
          <p class="chunk" data-nb-ref-number="63" data-nb-words="12" data-nb-chars="77"><span class="idea" data-nb-ref-number="63" id="idea63" data-nb-words="12" data-nb-chars="77">Raskolnikov sebou trhl tak silně, že&nbsp;to&nbsp;nemohlo ujít ani Porfiriji Petroviči.</span></p>
          <p class="chunk" data-nb-ref-number="64" data-nb-words="18" data-nb-chars="119"><span class="idea" data-nb-ref-number="64" id="idea64" data-nb-words="18" data-nb-chars="119">„Lžete a&nbsp;lžete!“ vykřikl. „Nevím, co&nbsp;zamýšlíte, ale lžete bez ustání… Předtím jste mluvil jinak, mě&nbsp;nespletete… Lžete!“</span></p>
          <p class="chunk" data-nb-ref-number="65" data-nb-words="133" data-nb-chars="824"><span class="idea" data-nb-ref-number="65" id="idea65" data-nb-words="133" data-nb-chars="824">„Já že&nbsp;lžu?“ opáčil Porfirij, patrně také rozhorlený, ale tvářící se&nbsp;stále stejně vesele, ba&nbsp;výsměšně, a&nbsp;ani dost málo nedbající o&nbsp;to, jaké mínění o&nbsp;něm má&nbsp;pan Raskolnikov. „Já že&nbsp;lžu…? A&nbsp;to, jak jsem s&nbsp;vámi prve mluvil (já, vyšetřovatel!), pro vás nic neznamenalo? To, že&nbsp;jsem vám sám napovídal a&nbsp;prozrazoval všechny možnosti obhajoby, že&nbsp;jsem vás sám uváděl do&nbsp;celé té&nbsp;psychologie: nemoc, blouznění, roztrpčení, melancholie, jednání na&nbsp;komisařství a&nbsp;tak dále? Nic? Hehehe! Ačkoliv vlastně, mezi námi, všechny tyhle psychologické prostředky obhajoby, tyhle výmluvy a&nbsp;úskoky jsou náramně vratké a&nbsp;zrádné: nemoc, blouznění, vidiny, nebyl jsem při smyslech, na&nbsp;nic se&nbsp;nepamatuji, proč ne, ale pročpak vás, pane drahý, v&nbsp;nemoci a&nbsp;blouznění pronásledují zrovna tyhlety vidiny, a&nbsp;ne jiné? Přece by&nbsp;mohly být jiné? Viďte? Hehehe!“</span></p>
          <p class="chunk" data-nb-ref-number="66" data-nb-words="8" data-nb-chars="53"><span class="idea" data-nb-ref-number="66" id="idea66" data-nb-words="8" data-nb-chars="53">Raskolnikov si&nbsp;ho&nbsp;měřil hrdým a&nbsp;opovržlivým pohledem.</span></p>
          <p class="chunk" data-nb-ref-number="67" data-nb-words="45" data-nb-chars="290"><span class="idea" data-nb-ref-number="67" id="idea67" data-nb-words="45" data-nb-chars="290">„Zkrátka a&nbsp;dobře,“ řekl důtklivě a&nbsp;hlasitě, a&nbsp;jak vstával, slabě přitom Porfirije od&nbsp;sebe odstrčil. „Zkrátka a&nbsp;dobře, chci od&nbsp;vás slyšet jedno: pokládáte mě&nbsp;už&nbsp;za&nbsp;úplně prostého všeho podezření, nebo <em>nikoliv?</em> Mluvte, Porfiriji Petroviči, mluvte jednoznačně a&nbsp;bez vytáček, a&nbsp;hned! Okamžitě!“</span></p>
          <p class="chunk" data-nb-ref-number="68" data-nb-words="60" data-nb-chars="368"><span class="idea" data-nb-ref-number="68" id="idea68" data-nb-words="60" data-nb-chars="368">„Ech, mám to&nbsp;svízel! Mám to&nbsp;s&nbsp;vámi svízel!“ vyrážel Porfirij s&nbsp;nezměrně veselou, šibalskou a&nbsp;ani dost málo znepokojenou tváří. „Pročpak to&nbsp;vlastně chcete vědět, pročpak jste tak zvědavý, když vás dosud nikdo ničím neobtěžoval? Vždyť jste jako děcko: dejte mi&nbsp;oheň, chci ho! Pročpak si&nbsp;děláte takové starosti? Pročpak se&nbsp;nám sám vnucujete, z&nbsp;jakých důvodů? Co? Hehehe!“</span></p>
          <p class="chunk" data-nb-ref-number="69" data-nb-words="14" data-nb-chars="86"><span class="idea" data-nb-ref-number="69" id="idea69" data-nb-words="14" data-nb-chars="86">„Říkám vám znova,“ rozkřikl se&nbsp;na&nbsp;něj vztekle Raskolnikov, „že už&nbsp;nemůžu déle snášet…“</span></p>
          <p class="chunk" data-nb-ref-number="70" data-nb-words="6" data-nb-chars="45"><span class="idea" data-nb-ref-number="70" id="idea70" data-nb-words="6" data-nb-chars="45">„Co prosím? Nejistotu?“ přerušil ho&nbsp;Porfirij.</span></p>
          <p class="chunk" data-nb-ref-number="71" data-nb-words="22" data-nb-chars="138"><span class="idea" data-nb-ref-number="71" id="idea71" data-nb-words="22" data-nb-chars="138">„Nebuďte jízlivý. To&nbsp;si&nbsp;vyprošuji… To&nbsp;si&nbsp;vyprošuji, říkám vám…! Nemůžu a&nbsp;nechci…! Slyšíte! Slyšíte!“ křičel a&nbsp;znova uhodil pěstí do&nbsp;stolu.</span></p>
          <p class="chunk" data-nb-ref-number="72" data-nb-words="77" data-nb-chars="526"><span class="idea" data-nb-ref-number="72" id="idea72" data-nb-words="77" data-nb-chars="526">„No tak tišeji, tišeji! Takhle vás někdo uslyší! Důtklivě vám radím: dejte si&nbsp;pozor! Nežertuji, prosím!“ domlouval mu&nbsp;šeptem Porfirij, ale tentokrát už&nbsp;neměl ve&nbsp;tváři ten žensky dobrácký a&nbsp;vylekaný výraz, naopak, tentokrát otevřeně <em>přikazoval</em>, s&nbsp;přísně svraštěným obočím, a&nbsp;jako by&nbsp;v&nbsp;jediném okamžiku odhazoval všechna tajemství a&nbsp;všechnu dvojsmyslnost. To&nbsp;však trvalo jen okamžik. V&nbsp;Raskolnikovovi hrklo a&nbsp;náhle se&nbsp;přímo rozběsnil. Kupodivu však opět poslechl příkaz, aby mluvil tišeji, přestože prodělával záchvat zuřivosti.</span></p>
          <p class="chunk" data-nb-ref-number="73" data-nb-words="51" data-nb-chars="319"><span class="idea" data-nb-ref-number="73" id="idea73" data-nb-words="51" data-nb-chars="319">„Nenechám se&nbsp;takhle mučit!“ zasyčel tak jako před chvílí a&nbsp;to, že&nbsp;si&nbsp;přitom ve&nbsp;zlomku vteřiny s&nbsp;bolestí i&nbsp;nenávistí uvědomil svou neschopnost protivit se&nbsp;tomu příkazu, ještě vystupňovalo jeho zuřivost: „Zatkněte mě, prohledejte mě, ale prosím, jednejte se&nbsp;mnou ve&nbsp;vší formě, a&nbsp;nepohrávejte si&nbsp;se&nbsp;mnou! Neopovažujte se…“</span></p>
          <p class="chunk" data-nb-ref-number="74" data-nb-words="30" data-nb-chars="195"><span class="idea" data-nb-ref-number="74" id="idea74" data-nb-words="30" data-nb-chars="195">„Netrapte se&nbsp;pořád kvůli formě,“ přerušil ho&nbsp;Porfirij s&nbsp;předchozím lišáckým úsměvem, a&nbsp;jak se&nbsp;zdálo, přímo se&nbsp;Raskolnikovem kochal. „Dnes jsem vás, příteli, pozval jen tak, ano, čistě přátelsky!“</span></p>
          <p class="chunk" data-nb-ref-number="75" data-nb-words="24" data-nb-chars="133"><span class="idea" data-nb-ref-number="75" id="idea75" data-nb-words="24" data-nb-chars="133">„Nestojím o&nbsp;vaše přátelství, kašlu vám na&nbsp;ně! Rozumíte! Podívejte: beru čepici a&nbsp;jdu. Tak co, co&nbsp;ty&nbsp;na&nbsp;to, jestli mě&nbsp;chceš zatknout?“</span></p>
          <p class="chunk" data-nb-ref-number="76" data-nb-words="6" data-nb-chars="34"><span class="idea" data-nb-ref-number="76" id="idea76" data-nb-words="6" data-nb-chars="34">Popadl čepici a&nbsp;zamířil ke&nbsp;dveřím.</span></p>
          <p class="chunk" data-nb-ref-number="77" data-nb-words="32" data-nb-chars="210"><span class="idea" data-nb-ref-number="77" id="idea77" data-nb-words="32" data-nb-chars="210">„Copak se&nbsp;ani nechcete podívat na&nbsp;překvapeníčko?“ zachichtl se&nbsp;Porfirij a&nbsp;ještě přede dveřmi ho&nbsp;opět podržel kousek nad loktem. Vůčihledě se&nbsp;rozveseloval a&nbsp;rozjařoval, a&nbsp;to Raskolnikova nadobro vyvádělo z&nbsp;míry.</span></p>
          <p class="chunk" data-nb-ref-number="78" data-nb-words="15" data-nb-chars="90"><span class="idea" data-nb-ref-number="78" id="idea78" data-nb-words="15" data-nb-chars="90">„Jaké překvapeníčko? Co&nbsp;to&nbsp;má&nbsp;znamenat?“ Prudce se&nbsp;zastavil a&nbsp;s&nbsp;úlekem zíral na&nbsp;Porfirije.</span></p>
          <p class="chunk" data-nb-ref-number="79" data-nb-words="30" data-nb-chars="193"><span class="idea" data-nb-ref-number="79" id="idea79" data-nb-words="30" data-nb-chars="193">„Jedno překvapeníčko, prosím. Sedí tamhle za&nbsp;dveřmi, hehehe!“ ukázal Porfirij prstem na&nbsp;zavřené dveře v&nbsp;přepážce, které vedly do&nbsp;jeho služebního bytu. „Na klíč jsem ho&nbsp;tam zamkl, aby neuteklo.“</span></p>
          <p class="chunk" data-nb-ref-number="80" data-nb-words="16" data-nb-chars="89"><span class="idea" data-nb-ref-number="80" id="idea80" data-nb-words="16" data-nb-chars="89">„Co to&nbsp;znamená? Kde? Co?“ Raskolnikov šel ke&nbsp;dveřím a&nbsp;chtěl je&nbsp;otevřít, ale byly zamčené.</span></p>
          <p class="chunk" data-nb-ref-number="81" data-nb-words="5" data-nb-chars="27"><span class="idea" data-nb-ref-number="81" id="idea81" data-nb-words="5" data-nb-chars="27">„Je zamčeno, tady je&nbsp;klíč!“</span></p>
          <p class="chunk" data-nb-ref-number="82" data-nb-words="10" data-nb-chars="53"><span class="idea" data-nb-ref-number="82" id="idea82" data-nb-words="10" data-nb-chars="53">Porfirij skutečně vytáhl z&nbsp;kapsy klíč a&nbsp;ukázal mu&nbsp;ho.</span></p>
          <p class="chunk" data-nb-ref-number="83" data-nb-words="27" data-nb-chars="165"><span class="idea" data-nb-ref-number="83" id="idea83" data-nb-words="27" data-nb-chars="165">„Lžeš, lžeš!“ zařval Raskolnikov celý bez sebe. „Lžeš, šašku zatracený!“ A&nbsp;sápal se&nbsp;na&nbsp;Porfirije, který před ním sice couval ke&nbsp;dveřím, ale nebyl ani trochu vyděšen.</span></p>
          <p class="chunk" data-nb-ref-number="84" data-nb-words="16" data-nb-chars="100"><span class="idea" data-nb-ref-number="84" id="idea84" data-nb-words="16" data-nb-chars="100">„Já tě&nbsp;vidím skrz naskrz!“ přiskočil k&nbsp;němu Raskolnikov. „Lžeš a&nbsp;provokuješ mě, abych se&nbsp;prozradil…“</span></p>
          <p class="chunk" data-nb-ref-number="85" data-nb-words="18" data-nb-chars="122"><span class="idea" data-nb-ref-number="85" id="idea85" data-nb-words="18" data-nb-chars="122">„Víc už&nbsp;byste se&nbsp;ani prozradit nemohl, příteli Rodione Romanyči. Takhle se&nbsp;rozzuřit! Nekřičte, prosím, nebo zavolám lidi!“</span></p>
          <p class="chunk" data-nb-ref-number="86" data-nb-words="71" data-nb-chars="410"><span class="idea" data-nb-ref-number="86" id="idea86" data-nb-words="71" data-nb-chars="410">„Lžeš, nikoho nezavoláš! No, zavolej! Věděls, že&nbsp;jsem nemocný, proto jsi mě&nbsp;chtěl vydráždit až&nbsp;k&nbsp;zuřivosti, abych se&nbsp;prozradil, to&nbsp;byl tvůj plán! Kdepak, fakta musíš ukázat! Teď už&nbsp;tomu rozumím! Chybějí ti&nbsp;fakta, máš jen ubohé nicotné zametovovské dohady…! Poznal jsi mou povahu, a&nbsp;proto mě&nbsp;chceš dohnat k&nbsp;nepříčetnosti a&nbsp;pak mě&nbsp;najednou ohromit popy a&nbsp;porotou… Čekáš je, co? Nač čekáš? Kde to&nbsp;máš? Sem s&nbsp;tím!“</span></p>
          <p class="chunk" data-nb-ref-number="87" data-nb-words="37" data-nb-chars="219"><span class="idea" data-nb-ref-number="87" id="idea87" data-nb-words="37" data-nb-chars="219">„Jakápak porota, přítelíčku! Vy&nbsp;máte ale fantazii! Prostě tak ve&nbsp;vší formě, jak chcete vy, to&nbsp;nejde, nevyznáte se&nbsp;v&nbsp;naší práci, můj milý… Však se&nbsp;té&nbsp;formy dočkáte, uvidíte!“ drmolil Porfirij a&nbsp;nastavoval ucho ke&nbsp;dveřím.</span></p>
          <p class="chunk" data-nb-ref-number="88" data-nb-words="14" data-nb-chars="80"><span class="idea" data-nb-ref-number="88" id="idea88" data-nb-words="14" data-nb-chars="80">A&nbsp;skutečně, za&nbsp;dveřmi ve&nbsp;vedlejší kanceláři bylo v&nbsp;té chvíli slyšet nějaký hluk.</span></p>
          <p class="chunk" data-nb-ref-number="89" data-nb-words="34" data-nb-chars="184"><span class="idea" data-nb-ref-number="89" id="idea89" data-nb-words="34" data-nb-chars="184">„Aha, už&nbsp;jdou!“ vybuchl Raskolnikov. „Poslal jsi pro ně…! Čekal jsi na&nbsp;ně! Vypočítal sis to… No&nbsp;tak sem s&nbsp;nimi&nbsp;– s&nbsp;porotou, svědky, s&nbsp;kým chceš… sem s&nbsp;nimi! Jsem připraven! Připraven!“</span></p>
          <p class="chunk" data-nb-ref-number="90" data-nb-words="29" data-nb-chars="190"><span class="idea" data-nb-ref-number="90" id="idea90" data-nb-words="29" data-nb-chars="190">Ale vtom se&nbsp;přihodilo něco podivného a&nbsp;tak neočekávaného, tak vybočujícího z&nbsp;obvyklých mezí, že&nbsp;s&nbsp;podobným rozuzlením ovšem ani Raskolnikov, ani Porfirij Petrovič nemohli počítat ani ve&nbsp;snu.</span></p>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="91" data-nb-words="3" data-nb-chars="17"><span class="idea" data-nb-ref-number="91" id="idea91" data-nb-words="3" data-nb-chars="17"><p>Docela krátce. <a href="#fnref:1" class="footnote-backref" role="doc-backlink">↩︎</a></p></span></li>
            <li id="fn:2" role="doc-endnote" class="chunk" data-nb-ref-number="92" data-nb-words="4" data-nb-chars="15"><span class="idea" data-nb-ref-number="92" id="idea92" data-nb-words="4" data-nb-chars="15"><p>To&nbsp;se&nbsp;patří. <a href="#fnref:2" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zlocin_a_trest_034.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>