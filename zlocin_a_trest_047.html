<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="6">
    <meta name="apple-mobile-web-app-capable" content="yes">
    <title>6</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./zlocin_a_trest_046.html">
    <link rel="next" href="./zlocin_a_trest_048.html">
    <meta name="nb-order" content="43">
    <link rel="self" href="zlocin_a_trest_047.html">
    <meta name="nb-identifier" content="dostojevskij-zlocin-a-trest-be23982">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="4601" data-nb-chars="27581">
    <nav role="doc-toc">
      <ul class="plain section">
        <li><a href="zlocin_a_trest_005.html">ČÁST PRVNÍ</a>
          <ul>
            <li><a href="zlocin_a_trest_006.html">1</a></li>
            <li><a href="zlocin_a_trest_007.html">2</a></li>
            <li><a href="zlocin_a_trest_008.html">3</a></li>
            <li><a href="zlocin_a_trest_009.html">4</a></li>
            <li><a href="zlocin_a_trest_010.html">5</a></li>
            <li><a href="zlocin_a_trest_011.html">6</a></li>
            <li><a href="zlocin_a_trest_012.html">7</a></li>
          </ul>
        </li>
        <li><a href="zlocin_a_trest_013.html">ČÁST DRUHÁ</a>
          <ul>
            <li><a href="zlocin_a_trest_014.html">1</a></li>
            <li><a href="zlocin_a_trest_015.html">2</a></li>
            <li><a href="zlocin_a_trest_016.html">3</a></li>
            <li><a href="zlocin_a_trest_017.html">4</a></li>
            <li><a href="zlocin_a_trest_018.html">5</a></li>
            <li><a href="zlocin_a_trest_019.html">6</a></li>
            <li><a href="zlocin_a_trest_020.html">7</a></li>
          </ul>
        </li>
        <li><a href="zlocin_a_trest_021.html">ČÁST TŘETÍ</a>
          <ul>
            <li><a href="zlocin_a_trest_022.html">1</a></li>
            <li><a href="zlocin_a_trest_023.html">2</a></li>
            <li><a href="zlocin_a_trest_024.html">3</a></li>
            <li><a href="zlocin_a_trest_025.html">4</a></li>
            <li><a href="zlocin_a_trest_026.html">5</a></li>
            <li><a href="zlocin_a_trest_027.html">6</a></li>
          </ul>
        </li>
        <li><a href="zlocin_a_trest_028.html">ČÁST ČTVRTÁ</a>
          <ul>
            <li><a href="zlocin_a_trest_029.html">1</a></li>
            <li><a href="zlocin_a_trest_030.html">2</a></li>
            <li><a href="zlocin_a_trest_031.html">3</a></li>
            <li><a href="zlocin_a_trest_032.html">4</a></li>
            <li><a href="zlocin_a_trest_033.html">5</a></li>
            <li><a href="zlocin_a_trest_034.html">6</a></li>
          </ul>
        </li>
        <li><a href="zlocin_a_trest_035.html">ČÁST PÁTÁ</a>
          <ul>
            <li><a href="zlocin_a_trest_036.html">1</a></li>
            <li><a href="zlocin_a_trest_037.html">2</a></li>
            <li><a href="zlocin_a_trest_038.html">3</a></li>
            <li><a href="zlocin_a_trest_039.html">4</a></li>
            <li><a href="zlocin_a_trest_040.html">5</a></li>
          </ul>
        </li>
        <li><a href="zlocin_a_trest_041.html">ČÁST ŠESTÁ</a>
          <ul>
            <li><a href="zlocin_a_trest_042.html">1</a></li>
            <li><a href="zlocin_a_trest_043.html">2</a></li>
            <li><a href="zlocin_a_trest_044.html">3</a></li>
            <li><a href="zlocin_a_trest_045.html">4</a></li>
            <li><a href="zlocin_a_trest_046.html">5</a></li>
            <li><a href="zlocin_a_trest_047.html">6</a></li>
            <li><a href="zlocin_a_trest_048.html">7</a></li>
            <li><a href="zlocin_a_trest_049.html">8</a></li>
          </ul>
        </li>
        <li><a href="zlocin_a_trest_050.html">EPILOG</a>
          <ul>
            <li><a href="zlocin_a_trest_051.html">1</a></li>
            <li><a href="zlocin_a_trest_052.html">2</a></li>
          </ul>
        </li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zlocin_a_trest_046.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">6</span></h1>
        <section>
          <p class="chunk" data-nb-ref-number="2" data-nb-words="36" data-nb-chars="216"><span class="idea" data-nb-ref-number="2" id="idea2" data-nb-words="36" data-nb-chars="216">Celý večer až&nbsp;do&nbsp;deseti probil po&nbsp;různých hospodách a&nbsp;peleších, přecházel z&nbsp;jednoho podniku do&nbsp;druhého. Kdesi splašil i&nbsp;Káťu, která už&nbsp;zas zpívala jinou krčemnou píseň, jak jakýsi „ničema a&nbsp;tyran“ <em>začal Káťu celovat.</em></span></p>
          <p class="chunk" data-nb-ref-number="3" data-nb-words="327" data-nb-chars="1946"><span class="idea" data-nb-ref-number="3" id="idea3" data-nb-words="327" data-nb-chars="1946">Svidrigajlov častoval Káťu i&nbsp;flašinetáře, zpěváky i&nbsp;číšníky a&nbsp;ještě jakési dva písaříky. S&nbsp;těmito písaříky se&nbsp;sblížil vlastně proto, že&nbsp;oba měli křivý nos: jeden ho&nbsp;měl zahnutý doprava a&nbsp;druhý doleva. To&nbsp;Svidrigajlova nesmírně udivilo. Ti&nbsp;ho&nbsp;pak zatáhli do&nbsp;nějaké zahradní restaurace, kde za&nbsp;ně&nbsp;zaplatil i&nbsp;vstupné. V&nbsp;celé zahradě byl jediný tříletý smrček a&nbsp;tři keříčky. Mimoto tam byl i&nbsp;„bufet“, vlastně pivnice, kde byl však k&nbsp;dostání také čaj, dokonce tam stálo několik zelených stolků a&nbsp;židlí. K&nbsp;obveselení návštěvníků byl po&nbsp;ruce mizerný zpěvácký sbor a&nbsp;nějaký mnichovský Němec přestrojený za&nbsp;paňácu s&nbsp;červeným nosem, ale bůhvíproč nesmírně smutný. Písaříci se&nbsp;dostali do&nbsp;hádky s&nbsp;nějakými jinými písaříky a&nbsp;málem se&nbsp;poprali. Svidrigajlov je&nbsp;měl rozsoudit. Soudil je&nbsp;už&nbsp;dobré čtvrt hodiny, povykovali však tolik, že&nbsp;jim nebylo vůbec rozumět. Nejpravděpodobnější bylo, že&nbsp;jeden z&nbsp;nich cosi ukradl a&nbsp;na místě to&nbsp;prodal nějakému židovi, který se&nbsp;tam naskytl, ale pak se&nbsp;nechtěl o&nbsp;výtěžek rozdělit se&nbsp;svým druhem. Nakonec vyšlo najevo, že&nbsp;prodaná věc byla kávová lžička, majetek bufetu. Brzy po&nbsp;ní&nbsp;vskutku začala sháňka a&nbsp;případ nabýval povážlivých rozměrů. Svidrigajlov dal za&nbsp;lžičku náhradu, zvedl se&nbsp;a&nbsp;vyšel z&nbsp;parku. Bylo asi deset hodin. Do&nbsp;té&nbsp;doby nevypil ani kapku vína a&nbsp;v&nbsp;zahradní restauraci si&nbsp;objednal jen čaj a&nbsp;i to&nbsp;spíše ze&nbsp;slušnosti. Byl dusný a&nbsp;pošmourný večer. K&nbsp;desáté se&nbsp;stáhly ze&nbsp;všech stran černé mraky, začalo hřmít a&nbsp;spustil se&nbsp;lijavec prudký jako vodopád. Voda nepadala v&nbsp;kapkách, nýbrž bičovala zemi v&nbsp;celých proudech. Nepřetržitě se&nbsp;blýskalo a&nbsp;leckterý záblesk trval dobrých pět vteřin. Než v&nbsp;tom dešti došel domů, promokl na&nbsp;kůži. Ve&nbsp;svém pokoji se&nbsp;zamkl, otevřel sekretář, vyndal všecky peníze a&nbsp;roztrhal dvě nebo tři listiny. Pak strčil peníze do&nbsp;kapsy a&nbsp;chtěl se&nbsp;ještě převléknout, ale když vyhlédl oknem a&nbsp;slyšel hřmění a&nbsp;pleskání deště, mávl rukou, vzal klobouk a&nbsp;odešel, ale nezamkl. Šel přímo k&nbsp;Soně. Byla už&nbsp;doma.</span></p>
          <p class="chunk" data-nb-ref-number="4" data-nb-words="41" data-nb-chars="258"><span class="idea" data-nb-ref-number="4" id="idea4" data-nb-words="41" data-nb-chars="258">Nebyla sama, kolem ní&nbsp;se&nbsp;hemžily čtyři Kapernaumovovy malé děti. Sofja Semjonovna je&nbsp;hostila čajem. Mlčky a&nbsp;uctivě Svidrigajlova přivítala a&nbsp;udiveně se&nbsp;dívala na&nbsp;jeho promoklé šaty, neřekla však ani slovo. Všechny děti se&nbsp;rozutekly, jako když do&nbsp;nich střelí.</span></p>
          <p class="chunk" data-nb-ref-number="5" data-nb-words="12" data-nb-chars="82"><span class="idea" data-nb-ref-number="5" id="idea5" data-nb-words="12" data-nb-chars="82">Svidrigajlov se&nbsp;posadil ke&nbsp;stolu a&nbsp;vyzval Soňu, aby přisedla. Ostýchavě poslechla.</span></p>
          <p class="chunk" data-nb-ref-number="6" data-nb-words="146" data-nb-chars="862"><span class="idea" data-nb-ref-number="6" id="idea6" data-nb-words="146" data-nb-chars="862">„Odjíždím pravděpodobně do&nbsp;Ameriky, Sofjo Semjonovno,“ řekl Svidrigajlov, „a protože spolu asi hovoříme naposled, přicházím vám dát několik pokynů. Tak co, mluvila jste dnes s&nbsp;tou paní? Vím, co&nbsp;vám asi řekla, nemusíte mi&nbsp;to&nbsp;opakovat.“ Soňa se&nbsp;neklidně pohnula a&nbsp;začervenala se. „Tihle lidé jiní být nedovedou. Pokud jde o&nbsp;vaše sestřičky a&nbsp;vašeho bratříčka, jsou dobře zaopatřeni a&nbsp;peníze, které jsem jim připsal, jsem uložil na&nbsp;stvrzenky do&nbsp;spolehlivých rukou. Ostatně ty&nbsp;stvrzenky pro všechny případy uschovejte u&nbsp;sebe. Tu&nbsp;máte! Tak, a&nbsp;tím by&nbsp;to&nbsp;bylo vyřízeno. A&nbsp;tady ještě tři pětiprocentní úpisy, dohromady na&nbsp;tři tisíce. To&nbsp;je&nbsp;pro vás, pro vás osobně, a&nbsp;ať to&nbsp;zůstane jen mezi námi, nikomu o&nbsp;tom neříkejte, i&nbsp;kdybyste pak slyšela cokoliv. Budou se&nbsp;vám hodit, Sofjo Semjonovno, protože žít tak, jak jste žila dřív, je&nbsp;odporné, a&nbsp;už vás k&nbsp;tomu ani nic nenutí.“</span></p>
          <p class="chunk" data-nb-ref-number="7" data-nb-words="27" data-nb-chars="193"><span class="idea" data-nb-ref-number="7" id="idea7" data-nb-words="27" data-nb-chars="193">„Prokázal jste mi, prosím, tolik dobrodiní, i&nbsp;sirotkům a&nbsp;nebožce!“ ujišťovala honem Soňa. „Byla bych nerada, prosím, kdybyste si&nbsp;špatně vykládal…, že&nbsp;jsem vám doposud jaksepatří nepoděko­vala…“</span></p>
          <p class="chunk" data-nb-ref-number="8" data-nb-words="3" data-nb-chars="17"><span class="idea" data-nb-ref-number="8" id="idea8" data-nb-words="3" data-nb-chars="17">„Tak dost, dost…“</span></p>
          <p class="chunk" data-nb-ref-number="9" data-nb-words="35" data-nb-chars="212"><span class="idea" data-nb-ref-number="9" id="idea9" data-nb-words="35" data-nb-chars="212">„Za ty&nbsp;peníze jsem vám velmi vděčná, Arkadiji Ivanoviči, ale já&nbsp;je&nbsp;teď přece nepotřebuju. Sama se&nbsp;už&nbsp;vždycky nějak uživím, nepokládejte to, prosím, za&nbsp;nevděk, ale i&nbsp;když jste takový dobrodinec, tak tyhle peníze…“</span></p>
          <p class="chunk" data-nb-ref-number="10" data-nb-words="266" data-nb-chars="1500"><span class="idea" data-nb-ref-number="10" id="idea10" data-nb-words="266" data-nb-chars="1500">„Jsou vaše, ano, vaše, Sofjo Semjonovno, a&nbsp;dost už&nbsp;těch řečí, prosím vás, protože ani už&nbsp;nemám čas. Však vy&nbsp;je&nbsp;budete potřebovat. Rodion Romanovič má&nbsp;na&nbsp;vybranou: buď kulku do&nbsp;hlavy, nebo cestu po&nbsp;Vladimírce<sup id="fnref:1"><a href="#fn:1" class="footnote-ref" role="doc-noteref">1</a></sup>.“ Soňa se&nbsp;na&nbsp;něho vyjeveně podívala a&nbsp;otřásla se. „Nemějte strach, vím všecko, přímo od&nbsp;něho to&nbsp;vím, ale nejsem mluvka, nikomu to&nbsp;nepovím. Správně jste ho&nbsp;tehdy měla k&nbsp;tomu, aby šel a&nbsp;sám se&nbsp;udal. To&nbsp;pro něho bude velmi polehčující. No, a&nbsp;odjede-li po&nbsp;Vladimírce, půjdete přece za&nbsp;ním? Viďte? Viďte že? No&nbsp;vidíte, a&nbsp;tak se&nbsp;vám ty&nbsp;peníze budou určitě hodit. Pro něho se&nbsp;vám budou hodit, rozumíte? Že&nbsp;je&nbsp;dávám vám, to&nbsp;je&nbsp;stejné, jako bych je&nbsp;dával jemu. Mimoto jste se&nbsp;přece zavázala, že&nbsp;splatíte i&nbsp;dluh u&nbsp;Amálie Ivanovny, sám jsem to&nbsp;slyšel. Pročpak na&nbsp;sebe pořád tak nepromyšleně berete všelijaké závazky a&nbsp;povinnosti, Sofjo Semjonovno? Té&nbsp;Němce přece zůstala dlužna Katěrina Ivanovna, a&nbsp;ne vy, tak bych se&nbsp;na&nbsp;ni&nbsp;neohlížel. Takhle se&nbsp;vám nikdy dobře nepovede. Tak tedy, kdyby se&nbsp;vás na&nbsp;mne nebo po&nbsp;mně, třeba zítra nebo pozítří, někdo ptal (a určitě se&nbsp;vás ptát budou), tak se&nbsp;nezmiňujte o&nbsp;tom, že&nbsp;jsem teď u&nbsp;vás byl, a&nbsp;peníze rozhodně neukazujte, ani před nikým neříkejte, že&nbsp;jsem vám něco dal. A&nbsp;teď na&nbsp;shledanou.“ Vstal. „Rodionovi Romanyči vyřiďte mé&nbsp;pozdravení. Mimochodem: uschovejte si&nbsp;ty&nbsp;peníze zatím třeba u&nbsp;pana Razumichina. Znáte pana Razumichina? Ale pravdaže znáte. To&nbsp;je&nbsp;šikovný chlapík. Zaneste si&nbsp;je&nbsp;k&nbsp;němu zítra nebo… až&nbsp;bude vhodná chvíle. A&nbsp;do té&nbsp;doby je&nbsp;dobře schovejte.“</span></p>
          <p class="chunk" data-nb-ref-number="11" data-nb-words="29" data-nb-chars="159"><span class="idea" data-nb-ref-number="11" id="idea11" data-nb-words="29" data-nb-chars="159">Soňa také vyskočila ze&nbsp;židle a&nbsp;polekaně na&nbsp;něho hleděla. Tuze ráda by&nbsp;byla něco řekla, na&nbsp;něco se&nbsp;zeptala, ale hned se&nbsp;neodvažovala a&nbsp;také nevěděla, jak začít.</span></p>
          <p class="chunk" data-nb-ref-number="12" data-nb-words="10" data-nb-chars="53"><span class="idea" data-nb-ref-number="12" id="idea12" data-nb-words="10" data-nb-chars="53">„Ale copak… copak můžete teď v&nbsp;tom lijáku někam jít?“</span></p>
          <p class="chunk" data-nb-ref-number="13" data-nb-words="51" data-nb-chars="331"><span class="idea" data-nb-ref-number="13" id="idea13" data-nb-words="51" data-nb-chars="331">„Víte, kdo chce do&nbsp;Ameriky, nesmí se&nbsp;bát, že&nbsp;zmokne, hehe. Sbohem, milá Sofjo Semjonovno! Buďte zdráva, hodně zdráva, bude vás velmi třeba. Abych nezapomněl…, řekněte panu Razumichinovi, že&nbsp;jsem vám nařídil, abyste mu&nbsp;ode mne vyřídila poklonu. Přesně tak to&nbsp;řekněte: Arkadij Ivanovič Svidrigajlov se&nbsp;vám klaní. Určitě, prosím vás.“</span></p>
          <p class="chunk" data-nb-ref-number="14" data-nb-words="11" data-nb-chars="84"><span class="idea" data-nb-ref-number="14" id="idea14" data-nb-words="11" data-nb-chars="84">Odešel a&nbsp;zanechal Soňu užaslou, vyděšenou, stísněnou nejasnou a&nbsp;nedobrou předtuchou.</span></p>
          <p class="chunk" data-nb-ref-number="15" data-nb-words="553" data-nb-chars="3412"><span class="idea" data-nb-ref-number="15" id="idea15" data-nb-words="553" data-nb-chars="3412">Později vyšlo najevo, že&nbsp;týž večer před půlnocí vykonal Svidrigajlov ještě jednu velmi výstřední a&nbsp;neočekávanou návštěvu. Déšť stále ještě neustával. Celý promoklý vstoupil dvacet minut po&nbsp;jedenácté do&nbsp;nevelkého bytečku své nevěsty na&nbsp;Vasiljevském ostrově, ve&nbsp;třetí ulici na&nbsp;Malém prospektu. S&nbsp;námahou se&nbsp;doklepal a&nbsp;v&nbsp;prvních chvílích způsobil nemalý zmatek; avšak Arkadij Ivanovič, když chtěl, byl muž velmi okouzlujícího chování, takže prvotní (třebaže bezesporu velmi důvtipný) předpoklad moudrých nevěstiných rodičů, že&nbsp;se&nbsp;Arkadij Ivanovič už&nbsp;někde tak zřídil, že&nbsp;neví, co&nbsp;dělá, se&nbsp;okamžitě bez řečí rozptýlil. Nemohoucí hlavu rodiny soucitná a&nbsp;rozšafná nevěstina matka ihned dotlačila k&nbsp;Arkadiji Ivanoviči v&nbsp;křesle, a&nbsp;jak měla ve&nbsp;zvyku, neprodleně přistoupila k&nbsp;všelijakým odlehlým otázkám. (Ona žena nikdy nekladla otázky přímo, nýbrž začínala vždy úsměvy a&nbsp;mnutím rukou a&nbsp;pak, jestliže něco chtěla s&nbsp;určitostí a&nbsp;spolehlivě vyzvědět, například nakdy Arkadij Ivanovič ráčí stanovit svatbu, tu&nbsp;se&nbsp;začínala velmi zvědavě a&nbsp;skoro dychtivě vyptávat na&nbsp;Paříž a&nbsp;na život u&nbsp;tamějšího dvora a&nbsp;teprve pak popořádku dospěla až&nbsp;do&nbsp;třetí ulice Vasiljevského ostrova.) Jindy to&nbsp;všecko ovšem vedlo k&nbsp;veliké okázalosti, ale tentokrát projevil Arkadij Ivanovič jakousi zvláštní netrpělivost a&nbsp;stroze vyslovil přání, že&nbsp;chce mluvit s&nbsp;nevěstou, ačkoliv mu&nbsp;řekli, hned když přišel, že&nbsp;už&nbsp;šla spát. Nevěsta samozřejmě přišla. Arkadij Ivanovič šel rovnou k&nbsp;věci a&nbsp;oznámil jí, že&nbsp;z&nbsp;velmi vážného důvodu musí na&nbsp;nějakou dobu odcestovat z&nbsp;Petrohradu, a&nbsp;proto jí&nbsp;přináší patnáct tisíc ve&nbsp;stříbře a&nbsp;v&nbsp;různých papírech a&nbsp;prosí ji, aby je&nbsp;od&nbsp;něho přijala jako dárek, protože prý už&nbsp;dlouho má&nbsp;v&nbsp;úmyslu darovat jí&nbsp;tu&nbsp;maličkost ještě před svatbou. Ačkoliv toto vysvětlení nijak neposílilo logickou spojitost daru s&nbsp;okamžitým odjezdem a&nbsp;nezbytností přijít o&nbsp;půlnoci za&nbsp;lijáku, byla záležitost vyřízena velmi hladce. I&nbsp;nezbytné výkřiky a&nbsp;vzdechy, vyptávání a&nbsp;údiv vyzněly kupodivu uměřeně a&nbsp;zdrženlivě, zato projevy vděčnosti byly velmi plamenné a&nbsp;byly zdůrazněny dokonce slzami přerozšafné matinky. Arkadij Ivanovič vstal, zasmál se, políbil nevěstu a&nbsp;popleskal ji&nbsp;po&nbsp;tvářičce, znovu slíbil, že&nbsp;brzy přijede, a&nbsp;když z&nbsp;jejích očí vyčetl vedle dětského údivu i&nbsp;jakousi velmi vážnou, němou otázku, zarazil se&nbsp;a&nbsp;políbil ji&nbsp;ještě jednou, ale v&nbsp;duchu se&nbsp;hned upřímně rozhořčil, že&nbsp;dárek okamžitě poputuje pod bezpečný zámek nejrozšafnější z&nbsp;matek. Odešel a&nbsp;zůstavil všechny nadmíru rozrušené. Vnímavá matinka však ihned chvatným pološeptem vyřešila některé nejspornější body, zejména že&nbsp;Arkadij Ivanovič je&nbsp;vysoce postavený člověk s&nbsp;mnoha záležitostmi a&nbsp;styky, boháč, a&nbsp;bůhvíco má&nbsp;v&nbsp;plánu, umanul si&nbsp;a&nbsp;odjíždí, umanul si&nbsp;a&nbsp;dal jim peníze, ale není prý se&nbsp;čemu divit. Je&nbsp;prý sice podivné, že&nbsp;je&nbsp;tak promoklý, ale například Angličané prý jsou ještě výstřednější, a&nbsp;vůbec všichni tihle lepší lidé prý nedbají na&nbsp;to, co&nbsp;o&nbsp;nich kdo řekne, a&nbsp;nedělají žádné okolky. Možná že&nbsp;tak dokonce chodí schválně, aby ukázal, že&nbsp;si&nbsp;z&nbsp;nikoho nic nedělá. A&nbsp;hlavně prý o&nbsp;tom před nikým ani slovo, protože bůh sám ví, co&nbsp;se&nbsp;z&nbsp;toho ještě může vyklubat, a&nbsp;peníze rychle pod zámek, a&nbsp;moc dobré prý také je, že&nbsp;Fedosja celou tu&nbsp;dobu byla v&nbsp;kuchyni, a&nbsp;hlavně prý se&nbsp;rozhodně, ale rozhodně nesmí nic říkat před tou mazanou Resslichovou a&nbsp;tak dále a&nbsp;tak dále. Tak seděli a&nbsp;šeptali si&nbsp;skoro do&nbsp;dvou hodin v&nbsp;noci. Nevěsta šla ostatně spát mnohem dříve, užaslá a&nbsp;trochu smutná.</span></p>
          <p class="chunk" data-nb-ref-number="16" data-nb-words="197" data-nb-chars="1236"><span class="idea" data-nb-ref-number="16" id="idea16" data-nb-words="197" data-nb-chars="1236">Svidrigajlov zatím přesně o&nbsp;půlnoci přecházel -ův most směrem k&nbsp;Petrohradské čtvrti. Přestalo pršet, ale hučel vítr. Svidrigajlov se&nbsp;začínal třást zimou a&nbsp;v&nbsp;jednom okamžiku se&nbsp;s&nbsp;jakýmsi zvláštním zájmem, dokonce s&nbsp;jistou nerozhodností zahleděl na&nbsp;černou vodu Malé Něvy. Ale záhy seznal, že&nbsp;z&nbsp;vody čiší nepříjemný chlad; otočil se&nbsp;a&nbsp;vykročil na&nbsp;-ský prospekt. Kráčel po&nbsp;nekonečném -ském prospektu už&nbsp;drahnou dobu, snad půl hodiny, a&nbsp;několikrát už&nbsp;ve&nbsp;tmě uklouzl na&nbsp;dřevěné dlažbě, ale přesto tvrdošíjně po&nbsp;něčem po&nbsp;pravé straně pátral. Někde v&nbsp;těch místech, skoro na&nbsp;konci prospektu, viděl, když jel nedávno náhodou kolem, nějakou dřevěnou, ale velkou restauraci, která se&nbsp;jmenovala, pokud se&nbsp;pamatoval, nějak jako Adrianopol. Nemýlil se: v&nbsp;těch odlehlých místech byl ten podnik tak nápadný, že&nbsp;ho&nbsp;nebylo možno minout ani ve&nbsp;tmě. Byla to&nbsp;dlouhá dřevěná temná budova, kde přes pozdní hodinu dosud zářila okna a&nbsp;neutichl všechen ruch. Vešel dovnitř a&nbsp;ošuntělce, kterého zastavil na&nbsp;chodbě, požádal o&nbsp;pokoj. Ošuntělec si&nbsp;Svidrigajlova prohlédl, ožil a&nbsp;neprodleně ho&nbsp;zavedl do&nbsp;odlehlého pokoje, zatuchlého a&nbsp;těsného, kdesi až&nbsp;na&nbsp;konci chodby v&nbsp;koutku pod schody. Ale nebylo na&nbsp;vybranou, jinak bylo všecko obsazené. Ošuntělec se&nbsp;díval tázavě.</span></p>
          <p class="chunk" data-nb-ref-number="17" data-nb-words="6" data-nb-chars="42"><span class="idea" data-nb-ref-number="17" id="idea17" data-nb-words="6" data-nb-chars="42">„Mohu dostat čaj?“ zeptal se&nbsp;Svidrigajlov.</span></p>
          <p class="chunk" data-nb-ref-number="18" data-nb-words="3" data-nb-chars="20"><span class="idea" data-nb-ref-number="18" id="idea18" data-nb-words="3" data-nb-chars="20">„To můžete, prosím.“</span></p>
          <p class="chunk" data-nb-ref-number="19" data-nb-words="5" data-nb-chars="22"><span class="idea" data-nb-ref-number="19" id="idea19" data-nb-words="5" data-nb-chars="22">„A&nbsp;co tak ještě máte?“</span></p>
          <p class="chunk" data-nb-ref-number="20" data-nb-words="7" data-nb-chars="51"><span class="idea" data-nb-ref-number="20" id="idea20" data-nb-words="7" data-nb-chars="51">„Telecí, prosím, vodku, něco k&nbsp;zakousnutí, prosím.“</span></p>
          <p class="chunk" data-nb-ref-number="21" data-nb-words="5" data-nb-chars="26"><span class="idea" data-nb-ref-number="21" id="idea21" data-nb-words="5" data-nb-chars="26">„Tak přines telecí a&nbsp;čaj.“</span></p>
          <p class="chunk" data-nb-ref-number="22" data-nb-words="12" data-nb-chars="67"><span class="idea" data-nb-ref-number="22" id="idea22" data-nb-words="12" data-nb-chars="67">„A&nbsp;nic víc si&nbsp;nebudete přát?“ zeptal se&nbsp;ten ošuntělec skoro užasle.</span></p>
          <p class="chunk" data-nb-ref-number="23" data-nb-words="2" data-nb-chars="11"><span class="idea" data-nb-ref-number="23" id="idea23" data-nb-words="2" data-nb-chars="11">„Nic, nic!“</span></p>
          <p class="chunk" data-nb-ref-number="24" data-nb-words="5" data-nb-chars="36"><span class="idea" data-nb-ref-number="24" id="idea24" data-nb-words="5" data-nb-chars="36">Ošuntělec se&nbsp;velmi zklamaně vzdálil.</span></p>
          <p class="chunk" data-nb-ref-number="25" data-nb-words="40" data-nb-chars="206"><span class="idea" data-nb-ref-number="25" id="idea25" data-nb-words="40" data-nb-chars="206">Tady je&nbsp;to&nbsp;asi povedené, pomyslel si&nbsp;Svidrigajlov. Jak to, že&nbsp;jsem o&nbsp;tom nevěděl? Já&nbsp;taky asi vypadám, jako když jdu z&nbsp;nějakého šantánu a&nbsp;mám už&nbsp;bůhvíco za&nbsp;sebou. To&nbsp;bych rád věděl, kdo tady bydlí a&nbsp;nocuje!</span></p>
          <p class="chunk" data-nb-ref-number="26" data-nb-words="298" data-nb-chars="1782"><span class="idea" data-nb-ref-number="26" id="idea26" data-nb-words="298" data-nb-chars="1782">Zapálil svíčku a&nbsp;prohlédl si&nbsp;pokoj lépe. Byla to&nbsp;tak těsná klícka, že&nbsp;se&nbsp;v&nbsp;ní skoro nemohl vztyčit; měla jedno okno a&nbsp;skoro všechen prostor vyplňovalo velmi špinavé lůžko, prostý natřený stůl a&nbsp;židle. Stěny byly pravděpodobně prkenné, s&nbsp;odřenými tapetami už&nbsp;tak zaprášenými a&nbsp;otrhanými, že&nbsp;se&nbsp;sice ještě jakžtakž dala rozeznat jejich původní barva (žlutá), ale vzorek už&nbsp;vůbec ne. Část jedné zdi a&nbsp;stropu byla šikmo seříznutá podobně jako v&nbsp;podkrovních místnostech, zde však vedly nad šikmým stropem schody. Svidrigajlov postavil svíčku, sedl si&nbsp;na&nbsp;postel a&nbsp;zamyslel se. Ale brzy ho&nbsp;zaujalo podivné nepřetržité šeptání v&nbsp;sousední komůrce, jež se&nbsp;někdy zesilovalo skoro do&nbsp;křiku. To&nbsp;šeptání neutichalo od&nbsp;chvíle, kdy vstoupil. Napjal sluch: kdosi někoho huboval a&nbsp;skoro plačtivě mu&nbsp;cosi vyčítal, ale ozýval se&nbsp;jen jeden hlas. Svidrigajlov vstal, zastínil svíčku a&nbsp;ve stěně hned zasvítila škvírka; přistoupil k&nbsp;ní a&nbsp;přitiskl k&nbsp;ní oko. V&nbsp;trochu větším pokojíku, než byl jeho, byli dva návštěvníci. Jeden z&nbsp;nich bez kabátu, velmi kudrnatý, s&nbsp;rudou rozpálenou tváří stál v&nbsp;řečnickém postoji, rozkročený, aby udržel rovnováhu, bušil si&nbsp;pěstí do&nbsp;hrudi a&nbsp;pateticky vyčítal druhému, že&nbsp;je&nbsp;nuzák, ani titul žádný nemá a&nbsp;on že&nbsp;ho&nbsp;vytáhl z&nbsp;bahna a&nbsp;může ho&nbsp;vyhnat, kdy se&nbsp;mu&nbsp;zachce, a&nbsp;že to&nbsp;všechno vidí jen Pán na&nbsp;nebesích. Jeho peskovaný přítel seděl na&nbsp;židli a&nbsp;tvářil se, jako by&nbsp;chtěl kýchnout, ale jako by&nbsp;za&nbsp;žádnou cenu nemohl. Tu&nbsp;a&nbsp;tam vzhlédl beraním zakaleným pohledem k&nbsp;řečníkovi, ale zřejmě vůbec nechápal, oč&nbsp;jde, a&nbsp;dokonce možná sotva co&nbsp;slyšel. Na&nbsp;stole dohořívala svíčka, stála tam skoro dopitá karafa vodky, sklenky, chléb, poháry, okurky a&nbsp;sklenice od&nbsp;dávno vypitého čaje. Když Svidrigajlov pozorně obhlédl celý výjev, lhostejně odstoupil od&nbsp;škvíry a&nbsp;znova se&nbsp;posadil na&nbsp;postel.</span></p>
          <p class="chunk" data-nb-ref-number="27" data-nb-words="319" data-nb-chars="1802"><span class="idea" data-nb-ref-number="27" id="idea27" data-nb-words="319" data-nb-chars="1802">Ošuntělec se&nbsp;objevil s&nbsp;čajem a&nbsp;s&nbsp;telecím a&nbsp;nemohl si&nbsp;odpustit, aby se&nbsp;znova nezeptal, zda něco není libo; a&nbsp;teprve když ještě jednou uslyšel zápornou odpověď, konečně se&nbsp;vzdálil. Svidrigajlov dychtivě sáhl po&nbsp;čaji, aby se&nbsp;zahřál, avšak masa nemohl pozřít ani sousto, ztratil úplně chuť. Cítil, že&nbsp;se&nbsp;o&nbsp;něj pokouší zimnice. Sundal plášť a&nbsp;žaket, obalil se&nbsp;přikrývkou a&nbsp;lehl si&nbsp;na&nbsp;postel. Měl zlost. Přece jen by&nbsp;bylo lepší, kdybych se&nbsp;přitom cítil dobře, řekl si&nbsp;a&nbsp;ušklíbl se. V&nbsp;pokoji bylo dusno, svíčka mdle blikala, venku hučel vítr, někde v&nbsp;koutě šramotila myš a&nbsp;vůbec všecko jako by&nbsp;bylo nasáklé takovým myším, koženým pachem. Ležel a&nbsp;skoro blouznil, myšlenka stíhala myšlenku. Jeho představy jako by&nbsp;dychtivě hledaly něco, na&nbsp;čem by&nbsp;mohly ulpět. Před okny je&nbsp;asi nějaký park, napadlo ho, že&nbsp;tam tak šumí stromy. Brr, nic není protivnější, než když v&nbsp;noci šumí stromy, když je&nbsp;bouře a&nbsp;tma! A&nbsp;připomněl si, jak prve, když míjel Petrovy sady, skoro je&nbsp;nenáviděl. Přitom si&nbsp;opět vzpomněl na&nbsp;-ův most a&nbsp;na Malou Něvu a&nbsp;měl pocit, že&nbsp;ho&nbsp;mrazí, stejně jako když se&nbsp;před chvílí skláněl nad vodou. Nikdy v&nbsp;životě jsem neměl rád vodu, ani na&nbsp;obrazech ne, řekl si&nbsp;znova a&nbsp;znenadání se&nbsp;znova usmál při podivné myšlence: Teď by&nbsp;mi&nbsp;přece mělo být všecko jedno, jakápak estetika a&nbsp;pohodlí, a&nbsp;zatím jsem najednou zrovna vybíravý jako divoká šelma, která si&nbsp;musí zvolit vhodné místo… v&nbsp;podobném případě. A&nbsp;naschvál jsem měl prve zahnout do&nbsp;Petrových sadů! Aťsi se&nbsp;mi&nbsp;to&nbsp;zdálo moc temné a&nbsp;studené, hehe! Div bych při tom nechtěl cítit rozkoš…! A&nbsp;proč vlastně nezhasnu tu&nbsp;svíčku? Sfoukl ji. Vedle už&nbsp;si&nbsp;lehli, přemítal, když nespatřil světlo v&nbsp;místech, kde byla škvíra. Tak, Marfo Petrovno, teď byste měla přijít na&nbsp;návštěvu, teď když je&nbsp;tma, příhodné místo i&nbsp;originální chvíle. Ale já&nbsp;vím, že&nbsp;teď zrovna nepřijdete.</span></p>
          <p class="chunk" data-nb-ref-number="28" data-nb-words="81" data-nb-chars="470"><span class="idea" data-nb-ref-number="28" id="idea28" data-nb-words="81" data-nb-chars="470">Bůhvíproč si&nbsp;náhle vzpomněl, že&nbsp;předtím, hodinu před provedením svého úmyslu s&nbsp;Duněčkou, doporučil Raskolnikovovi, aby ji&nbsp;svěřil Razumichinově péči. Opravdu jsem to&nbsp;řekl, spíš abych povzbudil sám sebe, jak Raskolnikov správně uhodl. Ten Raskolnikov je&nbsp;ale filuta! Jenže toho na&nbsp;sebe naložil! Až&nbsp;zmoudří, může z&nbsp;něho být darebák velkého formátu, ale teď se&nbsp;mu&nbsp;<em>příliš</em> chce žít! V&nbsp;tomhle ohledu jsme u&nbsp;nás ubožáci! Ale co&nbsp;je&nbsp;mi&nbsp;do&nbsp;něho, ať&nbsp;si&nbsp;dělá co&nbsp;chce, mně je&nbsp;to&nbsp;jedno!</span></p>
          <p class="chunk" data-nb-ref-number="29" data-nb-words="184" data-nb-chars="1010"><span class="idea" data-nb-ref-number="29" id="idea29" data-nb-words="184" data-nb-chars="1010">Nemohl usnout. Poznenáhlu se&nbsp;mu&nbsp;vynořovala v&nbsp;mysli Duněčka, tak jak před ním prve stála, a&nbsp;znenadání se&nbsp;otřásl do&nbsp;hloubi duše. Ne, s&nbsp;tím už&nbsp;teď musím přestat, vzchopil se, musím myslet na&nbsp;něco jiného. Je&nbsp;to&nbsp;vlastně podivné a&nbsp;směšné, že&nbsp;jsem nikdy k&nbsp;nikomu necítil velkou nenávist, ba&nbsp;ani pomstít jsem se&nbsp;nikomu stůj co&nbsp;stůj nechtěl, ale to&nbsp;přece není, ne, to&nbsp;není dobré vysvědčení! Ani jsem se&nbsp;rád nehádal a&nbsp;nerozčiloval&nbsp;– a&nbsp;to je&nbsp;taky špatné vysvědčení! Co&nbsp;jsem jí&nbsp;toho prve, hrome, nasliboval! Ale možná že&nbsp;ona by&nbsp;ze&nbsp;mě&nbsp;přece jen udělala jiného člověka… Opět se&nbsp;zarazil a&nbsp;zaťal zuby: Duněčka mu&nbsp;znovu vyvstala před očima navlas tak, jak se&nbsp;tvářila, když poprvé vypálila a&nbsp;v&nbsp;strašlivém úděsu sklonila revolver a&nbsp;zírala na&nbsp;něho jako zkamenělá, takže by&nbsp;se&nbsp;jí&nbsp;byl mohl hravě zmocnit a&nbsp;nestačila by&nbsp;ani napřáhnout na&nbsp;obranu ruce, kdyby jí&nbsp;to&nbsp;nebyl sám připomenul. Vzpomněl si, jak se&nbsp;mu&nbsp;jí&nbsp;v&nbsp;tom okamžiku skoro zželelo a&nbsp;jak se&nbsp;mu&nbsp;přímo sevřelo srdce… Zatraceně! Zas ty&nbsp;myšlenky, s&nbsp;tím už&nbsp;musím přestat, přestat!</span></p>
          <p class="chunk" data-nb-ref-number="30" data-nb-words="153" data-nb-chars="891"><span class="idea" data-nb-ref-number="30" id="idea30" data-nb-words="153" data-nb-chars="891">Byl už&nbsp;v&nbsp;polospánku, zimniční třesavka polevovala; vtom však měl pocit, že&nbsp;mu&nbsp;pod pokrývkou po&nbsp;ruce a&nbsp;po noze něco přeběhlo. Trhl sebou: Zatraceně, snad ne&nbsp;myš! To&nbsp;proto, že&nbsp;jsem nechal maso na&nbsp;stole… Strašně se&nbsp;mu&nbsp;nechtělo odkrývat se, vstávat a&nbsp;mrznout, ale náhle ho&nbsp;znova cosi nepříjemného zašimralo na&nbsp;noze; strhl ze&nbsp;sebe pokrývku a&nbsp;zapálil svíčku. Klepaje se&nbsp;v&nbsp;zimnici, schýlil se&nbsp;nad postel, ale nic neviděl; natřásl pokrývku a&nbsp;vtom na&nbsp;prostěradlo vyskočila myš. Rychle po&nbsp;ní&nbsp;čapl, ale myš neutíkala z&nbsp;postele, nýbrž kličkovala sem tam, proklouzávala mu&nbsp;mezi prsty, přebíhala mu&nbsp;po&nbsp;ruce a&nbsp;najednou vklouzla pod polštář; odhodil polštář, ale v&nbsp;témž okamžiku cítil, jak mu&nbsp;cosi skočilo pod košili, šimrá ho&nbsp;po&nbsp;těle a&nbsp;už to&nbsp;je&nbsp;na&nbsp;zádech. Křečovitě sebou trhl a&nbsp;probudil se. V&nbsp;pokoji byla tma, ležel na&nbsp;posteli zabalený do&nbsp;pokrývky, venku kvílel vítr. Taková ohavnost! pomyslel si&nbsp;vztekle.</span></p>
          <p class="chunk" data-nb-ref-number="31" data-nb-words="412" data-nb-chars="2568"><span class="idea" data-nb-ref-number="31" id="idea31" data-nb-words="412" data-nb-chars="2568">Vstal a&nbsp;posadil se&nbsp;na&nbsp;okraj postele zády k&nbsp;oknu. To&nbsp;raději vůbec nespat, rozhodl se. Ale od&nbsp;okna studeně a&nbsp;vlhce táhlo; aniž se&nbsp;zvedl, přehodil přes sebe pokrývku a&nbsp;zabalil se&nbsp;do&nbsp;ní. Svíčku nezapálil. Nemyslel na&nbsp;nic a&nbsp;ani po&nbsp;tom netoužil, ale vidiny se&nbsp;vynořovaly jedna za&nbsp;druhou, nesouvislé, úryvkovité myšlenky se&nbsp;honily bez ladu a&nbsp;skladu. Měl pocit, že&nbsp;upadá do&nbsp;polodřímoty. A&nbsp;kdo ví, co&nbsp;v&nbsp;něm probudilo ty&nbsp;úporně fantazijní pochody a&nbsp;tužby, zda chlad, tma, vlhko nebo vítr vyjící za&nbsp;oknem a&nbsp;ohýbající stromy, ale náhle se&nbsp;mu&nbsp;začaly vybavovat v&nbsp;představách samé květiny. Viděl půvabnou krajinu; byl jasný, teplý, skoro parný den, sváteční den, den svaté Trojice. Blahobytná přepychová venkovská vilka v&nbsp;anglickém stylu, celá utopená ve&nbsp;vonných květech a&nbsp;obklopená květinovými záhony, které se&nbsp;vinou kolem celého domu; zápraží ovinuté popínavou zelení a&nbsp;obklopené záhony růží, světlé, vzdušné schodiště vystlané přepychovým kobercem, se&nbsp;vzácnými květinami v&nbsp;čínských květináčích. Zvlášť upoutala jeho pozornost okna s&nbsp;vázami a&nbsp;vodou a&nbsp;v&nbsp;nich kytice bílých něžných narcisů, sklánějících se&nbsp;na&nbsp;svých jasně zelených silných a&nbsp;dlouhých lodyhách a&nbsp;vydávajících pronikavé aroma. Nemohl se&nbsp;od&nbsp;nich odtrhnout, přesto však vystoupil po&nbsp;schodech a&nbsp;vešel do&nbsp;velkého vysokého salonu a&nbsp;tam byly opět podle oken, u&nbsp;otevřených dveří na&nbsp;terasu a&nbsp;přímo na&nbsp;terase všude květiny. Podlahy byly posypané čerstvě pokosenou vonnou travičkou, okna byla dokořán a&nbsp;do pokoje proudil svěží, lehký vzduch, pod okny cvrlikali ptáci, ale uprostřed salonu, na&nbsp;stolech pokrytých bílými atlasovými ubrusy stála rakev. Rakev byla potažená bílým hedvábím a&nbsp;lemovaná hustým bílým tylem. Ze&nbsp;všech stran byla ovinutá girlandami květin. V&nbsp;záplavě květin leželo děvčátko v&nbsp;bílých tylových šatech, s&nbsp;rukama jako vytesanýma z&nbsp;mramoru, zkříženýma a&nbsp;přitisknutýma k&nbsp;hrudi. Ale její rozpuštěné, světle plavé vlasy byly mokré; hlavu jí&nbsp;zdobil růžový vínek. Přísný a&nbsp;už strnulý profil její tváře byl také jakoby vytesaný z&nbsp;mramoru, ale úsměv na&nbsp;jejích bledých rtech byl proniknutý jakýmsi nedětským, nevýslovným smutkem a&nbsp;výčitkou. Svidrigajlov tu&nbsp;dívenku znal; u&nbsp;rakve nebyly ani ikony, ani hořící svíce a&nbsp;nebylo slyšet modlitby. To&nbsp;proto, že&nbsp;si&nbsp;sama sáhla na&nbsp;život&nbsp;– utopila se. Bylo jí&nbsp;teprve čtrnáct, ale bylo to&nbsp;už&nbsp;rozbité srdce, které se&nbsp;zahubilo pro příkoří, jež zděsilo a&nbsp;ohromilo tu&nbsp;mladou dětskou hlavičku, jež zadusilo nezaviněným studem její andělsky čistou duši a&nbsp;jež vynutilo poslední, nikým neslyšený a&nbsp;hrubě zhanobený zoufalý výkřik do&nbsp;temné noci, ve&nbsp;tmě a&nbsp;zimě, za&nbsp;vlhké oblevy, kdy skučel vítr…</span></p>
          <p class="chunk" data-nb-ref-number="32" data-nb-words="105" data-nb-chars="611"><span class="idea" data-nb-ref-number="32" id="idea32" data-nb-words="105" data-nb-chars="611">Svidrigajlov se&nbsp;vzpamatoval, vstal z&nbsp;postele a&nbsp;přistoupil k&nbsp;oknu. Nahmatal háček a&nbsp;otevřel je. Vítr zběsile vtrhl do&nbsp;jeho těsné komůrky a&nbsp;mrazivě mu&nbsp;ošlehl tvář a&nbsp;hruď, zakrytou jen košilí. Pod okny byl skutečně nějaký sad, nejspíš také zahradní restaurace, ve&nbsp;dne tam pravděpodobně také zpívali zpěváci a&nbsp;pil se&nbsp;tam u&nbsp;stolků čaj. Teď však ze&nbsp;stromů a&nbsp;keřů do&nbsp;okna stříkalo a&nbsp;byla tam tma jako v&nbsp;pytli a&nbsp;jen málo zřetelné černé skvrny prozrazovaly předměty v&nbsp;zahradě. Svidrigajlov, sehnutý a&nbsp;podepřený lokty v&nbsp;okně, do&nbsp;té&nbsp;mlhy strnule zíral dobrých pět minut. Temnou nocí zaduněl dělový výstřel a&nbsp;vzápětí druhý.</span></p>
          <p class="chunk" data-nb-ref-number="33" data-nb-words="155" data-nb-chars="897"><span class="idea" data-nb-ref-number="33" id="idea33" data-nb-words="155" data-nb-chars="897">Aha, signál! Voda stoupá! řekl si. K&nbsp;ránu se&nbsp;na&nbsp;nízko položených místech vyleje do&nbsp;ulic, zatopí sklepy a&nbsp;sklepní byty, vytopí z&nbsp;kanálů krysy a&nbsp;lidé začnou v&nbsp;dešti a&nbsp;větru, promočení, s&nbsp;klením tahat své harampádí do&nbsp;vyšších poschodí… Kolik je&nbsp;vlastně hodin? A&nbsp;sotva si&nbsp;to&nbsp;pomyslel, někde nablízku hrkavě a&nbsp;jakoby hrozně spěšně odbily visací hodiny třikrát. Vida, za&nbsp;hodinu už&nbsp;začne svítat! Nač ještě čekat? Seberu se&nbsp;hned teď a&nbsp;půjdu rovnou do&nbsp;Petrových sadů, vyberu si&nbsp;tam nějaký velký keř, celý stopený v&nbsp;dešti, tak, že&nbsp;stačí jen ramenem zachytit, a&nbsp;na hlavu se&nbsp;snesou miliony krůpějí… Odstoupil od&nbsp;okna, zavřel je, zapálil svíčku, natáhl si&nbsp;vestu a&nbsp;plášť, nasadil si&nbsp;klobouk a&nbsp;vyšel se&nbsp;svíčkou na&nbsp;chodbu, chtěje najít ošuntělce, spícího v&nbsp;některé té&nbsp;komůrce mezi všelijakým haraburdím a&nbsp;oharky svěc, vyrovnat s&nbsp;ním účet za&nbsp;nocleh a&nbsp;vyjít z&nbsp;hostince. Teď je&nbsp;nejvhodnější chvíle, lepší nemůže být!</span></p>
          <p class="chunk" data-nb-ref-number="34" data-nb-words="266" data-nb-chars="1585"><span class="idea" data-nb-ref-number="34" id="idea34" data-nb-words="266" data-nb-chars="1585">Dlouho procházel nekonečnou úzkou chodbou a&nbsp;nemohl nikoho najít: už&nbsp;chtěl zavolat, když náhle v&nbsp;tmavém koutě mezi starou skříní a&nbsp;dveřmi rozeznal jakousi podivnou věc, jakoby živou. Schýlil se&nbsp;nad ni&nbsp;se&nbsp;svíčkou a&nbsp;spatřil dítě&nbsp;– nanejvýš pětiletou holčičku v&nbsp;šatičkách mokrých a&nbsp;ucouraných jako hadr, celou se&nbsp;třesoucí a&nbsp;uplakanou. Zdálo se, že&nbsp;se&nbsp;Svidrigajlova nijak nepolekala, nýbrž kulila na&nbsp;něho s&nbsp;tupým údivem vlhká černá kukadla a&nbsp;občas škytla jako děti po&nbsp;dlouhém pláči, když už&nbsp;se&nbsp;vyplakaly i&nbsp;upokojily, ale přesto mají pořád ještě na&nbsp;krajíčku. Holčička měla bledou a&nbsp;přepadlou tvářičku, byla zkřehlá zimou. Jak se&nbsp;sem vlastně dostala? Zřejmě se&nbsp;sem schovala a&nbsp;nespala celou noc. Začal se&nbsp;jí&nbsp;vyptávat. Holčička náhle ožila a&nbsp;překotně se&nbsp;rozžvatlala svou dětskou řečí. Bylo to&nbsp;něco o&nbsp;„mámě“, že&nbsp;„máma nabacá“, o&nbsp;tom, že&nbsp;„lozbila“ (rozbila) nějaký hrnek. Mluvila bez ustání a&nbsp;z&nbsp;jejího breptání vysvítalo, že&nbsp;je&nbsp;odstrkované dítě, jež jeho matka, nějaká věčně opilá kuchařka, pravděpodobně ze&nbsp;zdejšího hostince, ztloukla a&nbsp;vystrašila, že&nbsp;rozbila maminčin hrnek a&nbsp;že ze&nbsp;samého strachu utekla hned navečer, že&nbsp;se&nbsp;dlouho schovávala někde venku v&nbsp;dešti a&nbsp;konečně si&nbsp;zalezla sem, ukryla se&nbsp;za&nbsp;skříní a&nbsp;přečkala tam v&nbsp;koutku celou noc, plačíc a&nbsp;třesouc se&nbsp;chladem, strachem ze&nbsp;tmy i&nbsp;hrůzou, jak za&nbsp;to&nbsp;dostane. Vzal ji&nbsp;do&nbsp;náruče, odnesl do&nbsp;svého pokojíku a&nbsp;začal ji&nbsp;odstrojovat. Děravé střevíčky oblečené na&nbsp;bosou nohu měla tak promočené, jako by&nbsp;celou noc ležely v&nbsp;kaluži. Když ji&nbsp;svlékl, uložil ji&nbsp;na&nbsp;postel a&nbsp;celou ji&nbsp;zabalil do&nbsp;pokrývky. Okamžitě usnula. Pak se&nbsp;znova ponuře zamyslel.</span></p>
          <p class="chunk" data-nb-ref-number="35" data-nb-words="290" data-nb-chars="1715"><span class="idea" data-nb-ref-number="35" id="idea35" data-nb-words="290" data-nb-chars="1715">Ještě tohle si&nbsp;vezmu na&nbsp;krk! vzchopil se&nbsp;náhle s&nbsp;tíživým a&nbsp;podrážděným pocitem. Takový nesmysl! Zlostně vzal svíčku, aby konečně stůj co&nbsp;stůj ošuntělce našel a&nbsp;co nejrychleji odsud zmizel. Ech, děvče! zaklel v&nbsp;duchu, když už&nbsp;zavíral dveře, ale přesto se&nbsp;ještě vrátil, aby se&nbsp;podíval, jestli spí a&nbsp;jak spí. Opatrně poodkryl pokrývku. Holčička spala tvrdě a&nbsp;slastně. Pod pokrývkou se&nbsp;zahřála a&nbsp;její bledé tvářičky už&nbsp;dostaly barvu. Ale ta&nbsp;barva byla kupodivu nápadnější a&nbsp;sytější, než mohl být přirozený dětský ruměnec. To&nbsp;je&nbsp;horkost, pomyslel si&nbsp;Svidrigajlov, vypadá, jako by&nbsp;byla rozpálená vínem, jako by&nbsp;jí&nbsp;dali vypít celou sklenku. Rtíky jí&nbsp;přímo hoří a&nbsp;sálají. Ale co&nbsp;to? Náhle měl dojem, že&nbsp;její dlouhé černé řasy se&nbsp;chvějí a&nbsp;pomrkávají, že&nbsp;se&nbsp;pootvírají a&nbsp;že pod nimi vykukují čtveračivá, bystrá, až&nbsp;nedětsky koketní očka, jako by&nbsp;holčička nespala a&nbsp;jen se&nbsp;přetvařovala. Skutečně&nbsp;– rtíky se&nbsp;jí&nbsp;rozevírají do&nbsp;úsměvu a&nbsp;koutky rtů se&nbsp;cukají, jako by&nbsp;ještě úsměv přemáhala. Ale teď už&nbsp;ho&nbsp;nepřemáhá, teď už&nbsp;se&nbsp;směje, nepokrytě směje, z&nbsp;docela nedětské tváře čiší drzost a&nbsp;opovážlivost, čiší z&nbsp;ní prostopášnost, je&nbsp;to&nbsp;tvář kurtizány, sprostá tvář francouzské prodejné děvky. A&nbsp;teď už&nbsp;se&nbsp;nestoudně otvírají obě oči, spalují ho&nbsp;pohledem, vábí ho, smějí se… V&nbsp;tom smíchu, v&nbsp;těch očích, v&nbsp;celé té&nbsp;zpustlosti dětské tvářičky bylo něco nevýslovně odpuzujícího a&nbsp;urážlivého. Jakže! Pětiletá! zašeptal v&nbsp;nelíčené hrůze Svidrigajlov. To&nbsp;přece… to&nbsp;přece není možné! Ale teď už&nbsp;k&nbsp;němu docela obrací planoucí tvářičku, vztahuje ruce… Ach ty&nbsp;proklatá! vykřikl s&nbsp;hrůzou a&nbsp;rozpřáhl se&nbsp;na&nbsp;ni… Ale v&nbsp;tom okamžiku se&nbsp;probudil. Ležel stále na&nbsp;posteli, pořád ještě zabalený do&nbsp;přikrývky, svíčka nezapálená, ale za&nbsp;oknem už&nbsp;byl bílý den.</span></p>
          <p class="chunk" data-nb-ref-number="36" data-nb-words="33" data-nb-chars="211"><span class="idea" data-nb-ref-number="36" id="idea36" data-nb-words="33" data-nb-chars="211">Problouznil jsem celou noc! Zlostně se&nbsp;posadil. Cítil, že&nbsp;je&nbsp;celý rozlámaný, v&nbsp;kostech mu&nbsp;loupalo. Venku všecko zahalovala neprůhledná mlha. Bylo skoro pět, zaspal! Vstal a&nbsp;oblékl dosud neproschlý žaket a&nbsp;plášť.</span></p>
          <p class="chunk" data-nb-ref-number="37" data-nb-words="101" data-nb-chars="628"><span class="idea" data-nb-ref-number="37" id="idea37" data-nb-words="101" data-nb-chars="628">V&nbsp;kapse nahmátl revolver; vytáhl ho&nbsp;a&nbsp;upravil kapsli, pak se&nbsp;posadil, sáhl do&nbsp;kapsy pro zápisník a&nbsp;na první, nejnápadnější stránce napsal velkým písmem několik řádek. Když si&nbsp;je&nbsp;znova přečetl, zůstal sedět v&nbsp;zadumání, opřen loktem o&nbsp;stůl. Revolver a&nbsp;zápisník ležely před ním, těsně u&nbsp;jeho lokte. Probuzené mouchy obsypávaly netknutou porci telecího, která také ještě stála na&nbsp;stole. Dlouho je&nbsp;pozoroval a&nbsp;posléze volnou pravou rukou se&nbsp;pokusil nějakou mouchu chytit. Dlouho se&nbsp;namáhal, ale bezvýsledně. Konečně si&nbsp;uvědomil, jakým způsobem se&nbsp;baví, vzpamatoval se, zachvěl se, vstal a&nbsp;energicky vyšel ven. Za&nbsp;chvíli byl na&nbsp;ulici.</span></p>
          <p class="chunk" data-nb-ref-number="38" data-nb-words="252" data-nb-chars="1586"><span class="idea" data-nb-ref-number="38" id="idea38" data-nb-words="252" data-nb-chars="1586">Na&nbsp;město se&nbsp;snesla hustá mléčná mlha. Svidrigajlov šel po&nbsp;kluzké, špinavé dřevěné dlažbě směrem k&nbsp;Malé Něvě. V&nbsp;hlavě se&nbsp;mu&nbsp;pořád pletla vysoce vzdutá voda Malé Něvy, Petrův ostrov, mokré cestičky, mokrá tráva, mokré stromy i&nbsp;keře, a&nbsp;konečně onen keř… Zlostně se&nbsp;začal rozhlížet po&nbsp;domech, aby přišel na&nbsp;jiné myšlenky. Na&nbsp;prospektu nepotkal ani chodce, ani drožkáře. Smutně a&nbsp;špinavě vyhlížely křiklavě žluté domy se&nbsp;zavřenými okenicemi. Tělo mu&nbsp;pronikal chlad a&nbsp;vlhko, začalo ho&nbsp;mrazit. Každou vývěsku obchodu nebo zelinářství, na&nbsp;kterou padl jeho pohled, bedlivě přečetl. A&nbsp;už končila dřevěná dlažba. Šel kolem velkého zděného domu. Přes cestu mu&nbsp;přeběhl urousaný prokřehlý pes se&nbsp;schlíplým ocasem. Nějaký člověk v&nbsp;plášti, zpitý do&nbsp;němoty, ležel natažený na&nbsp;chodníku, tváří k&nbsp;zemi. Svidrigajlov se&nbsp;na&nbsp;něho podíval a&nbsp;šel dál. Vlevo se&nbsp;mihla vysoká požární věž. Vida, pomyslel si, tohle je&nbsp;přece vhodné místo, proč až&nbsp;na&nbsp;Petrův ostrov? Aspoň při tom bude oficiální svědek… Málem rozveselený tím novým nápadem, odbočil do&nbsp;-ské ulice, kde stál velký dům s&nbsp;požární věží. O&nbsp;zavřená velká vrata domu se&nbsp;opíral ramenem pomenší človíček zachoulený do&nbsp;šedivého vojenského pláště, s&nbsp;měděnou achillovskou přilbou na&nbsp;hlavě. Ospale stočil nezúčastněný pohled na&nbsp;Svidrigajlova, který k&nbsp;němu přistoupil. Z&nbsp;tváře mu&nbsp;čišela ta&nbsp;věčná unylá melancholie, která tak zatrpkle zabarvila bez výjimky všechny tváře židovského plemene. Svidrigajlov a&nbsp;Achilles si&nbsp;jeden druhého nějakou dobu mlčky měřili. Achilles konečně neshledal v&nbsp;pořádku, aby střízlivý člověk stál tři kroky před ním, civěl naň a&nbsp;nic neříkal.</span></p>
          <p class="chunk" data-nb-ref-number="39" data-nb-words="14" data-nb-chars="86"><span class="idea" data-nb-ref-number="39" id="idea39" data-nb-words="14" data-nb-chars="86">„Thak cophak thu pohledáváte?“ řekl, pořád ještě se&nbsp;nehýbaje a&nbsp;setrvávaje ve&nbsp;své póze.</span></p>
          <p class="chunk" data-nb-ref-number="40" data-nb-words="6" data-nb-chars="55"><span class="idea" data-nb-ref-number="40" id="idea40" data-nb-words="6" data-nb-chars="55">„Nic, nic, kamaráde, dobrýtro!“ odpověděl Svidrigajlov.</span></p>
          <p class="chunk" data-nb-ref-number="41" data-nb-words="4" data-nb-chars="24"><span class="idea" data-nb-ref-number="41" id="idea41" data-nb-words="4" data-nb-chars="24">„Thady nemáte co&nbsp;dělat!“</span></p>
          <p class="chunk" data-nb-ref-number="42" data-nb-words="5" data-nb-chars="37"><span class="idea" data-nb-ref-number="42" id="idea42" data-nb-words="5" data-nb-chars="37">„Odjíždím do&nbsp;cizích krajů, kamaráde.“</span></p>
          <p class="chunk" data-nb-ref-number="43" data-nb-words="3" data-nb-chars="19"><span class="idea" data-nb-ref-number="43" id="idea43" data-nb-words="3" data-nb-chars="19">„Dho cizích krajů?“</span></p>
          <p class="chunk" data-nb-ref-number="44" data-nb-words="2" data-nb-chars="13"><span class="idea" data-nb-ref-number="44" id="idea44" data-nb-words="2" data-nb-chars="13">„Do Ameriky.“</span></p>
          <p class="chunk" data-nb-ref-number="45" data-nb-words="2" data-nb-chars="15"><span class="idea" data-nb-ref-number="45" id="idea45" data-nb-words="2" data-nb-chars="15">„Dho Amerikhy?“</span></p>
          <p class="chunk" data-nb-ref-number="46" data-nb-words="9" data-nb-chars="69"><span class="idea" data-nb-ref-number="46" id="idea46" data-nb-words="9" data-nb-chars="69">Svidrigajlov vyndal revolver a&nbsp;natáhl kohoutek. Achilles zvedl obočí.</span></p>
          <p class="chunk" data-nb-ref-number="47" data-nb-words="8" data-nb-chars="50"><span class="idea" data-nb-ref-number="47" id="idea47" data-nb-words="8" data-nb-chars="50">„Thak přece, na&nbsp;thakové žertíky thady není místo!“</span></p>
          <p class="chunk" data-nb-ref-number="48" data-nb-words="3" data-nb-chars="20"><span class="idea" data-nb-ref-number="48" id="idea48" data-nb-words="3" data-nb-chars="20">„Pročpak by&nbsp;nebylo?“</span></p>
          <p class="chunk" data-nb-ref-number="49" data-nb-words="2" data-nb-chars="16"><span class="idea" data-nb-ref-number="49" id="idea49" data-nb-words="2" data-nb-chars="16">„Prothože není!“</span></p>
          <p class="chunk" data-nb-ref-number="50" data-nb-words="25" data-nb-chars="129"><span class="idea" data-nb-ref-number="50" id="idea50" data-nb-words="25" data-nb-chars="129">„Podívej, kamaráde, to&nbsp;je&nbsp;mi&nbsp;fuk. Mně tohle místo vyhovuje. A&nbsp;kdyby se&nbsp;tě&nbsp;ptali, tak jim to&nbsp;tak řekni; že&nbsp;jsem odjel do&nbsp;Ameriky!“</span></p>
          <p class="chunk" data-nb-ref-number="51" data-nb-words="5" data-nb-chars="35"><span class="idea" data-nb-ref-number="51" id="idea51" data-nb-words="5" data-nb-chars="35">Přiložil revolver k&nbsp;pravému spánku.</span></p>
          <p class="chunk" data-nb-ref-number="52" data-nb-words="12" data-nb-chars="70"><span class="idea" data-nb-ref-number="52" id="idea52" data-nb-words="12" data-nb-chars="70">„Ale thady ne, thady není místo!“ polekal se&nbsp;Achilles a&nbsp;vytřeštil oči.</span></p>
          <p class="chunk" data-nb-ref-number="53" data-nb-words="3" data-nb-chars="29"><span class="idea" data-nb-ref-number="53" id="idea53" data-nb-words="3" data-nb-chars="29">Svidrigajlov stiskl kohoutek…</span></p>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="54" data-nb-words="19" data-nb-chars="115"><span class="idea" data-nb-ref-number="54" id="idea54" data-nb-words="19" data-nb-chars="115"><p>Lidový název pro cestu trestanců, posílaných za&nbsp;carského Ruska z&nbsp;Moskvy nebo přes Moskvu do&nbsp;vyhnanství na&nbsp;Sibiř. <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zlocin_a_trest_048.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>